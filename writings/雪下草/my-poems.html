<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title>雪下草 |  Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 7.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				
				<h1>KZ</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							KZ
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title">雪下草</h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    <header class="article-header">
      
    </header>
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h1 id="卷一乙酉以前少作">卷一乙酉以前少作</h1>
<h2 id="早起疏窗悶坐，拋書信筆，竟成五截句">早起疏窗悶坐，拋書信筆，竟成五截句</h2>
<p>十二闌干曲曲行，春歸無處不傷情。雙飛燕子分飛去，簷下將雛竟日鳴。</p>
<p>園林寂寂濕苔生，小徑深深屟響輕。歸去自垂簾幕睡，困人天氣是清明。</p>
<p>杏花疏雨過清明，曉掛銀鉤日已晴。掩卷應知心事少，靜聽簾外小黃鶯。</p>
<p>黃鸝竟曉隔窗啼，抱枕慵慵欲起遲。送得春歸無一事，應容詩筆有閒時。</p>
<p>閒情何意即詩情，白雪箋柔信筆行。小草行雲宗大令，前窗對柳憶先生。</p>
<h2 id="青禽">青禽</h2>
<p>輾轉清宵夢欲迴，寒砧斷續每相催。应知碧海迢迢隔，未許青禽緩緩來。</p>
<h2 id="贈别公德">贈别公德</h2>
<p>木落寒波雁亦回，憐茲遠別久徘徊。江南自有秋深柳，不待凋零寄汝來。</p>
<h2 id="送別">送別</h2>
<p>楊花舞雪橫江白，荷葉抽簪接岸青。又是春歸人送客，夕陽低按晚潮平。</p>
<h2 id="擬寄一小照與巧，既誤，因題此於巧新詩後為解">擬寄一小照與巧，既誤，因題此於巧新詩後為解</h2>
<p>星槎幾日到雲津？若見霓裳夢亦真。莫攬玉菱深自惜，如今憔悴恐愁人。</p>
<h2 id="秋柳">秋柳</h2>
<p>紙傘寒衣踏短橋，當時輕別雨瀟瀟。年來總被秋風感，欲把飄零怨柳條。</p>
<h2 id="秋草">秋草</h2>
<p>靈根莫道不禁寒，野火嚴霜踐未殘。長是此心枯謝早，那時花落玉闌干。</p>
<h2 id="秋竹">秋竹</h2>
<p>羅窗相望碧成雲，誰把春風寄與君？別有淒涼人不識，夜來零落亦紛紛。</p>
<h2 id="偶題">偶題</h2>
<p>少年不復少年愁，萬感淒涼奈此秋。我有前生懷古淚，只堪揮向夕陽樓。</p>
<h2 id="雨中遇人無語而過">雨中遇人無語而過</h2>
<p>漠漠當時徑，如今無語看。獨從楓下過，相望雨中寒。葉落風仍亂，人歸淚未乾。秋聲不解意，遙夜自蕭珊。</p>
<h2 id="書懷示草閣諸君子">書懷示草閣諸君子</h2>
<p><em>另三首在七律部</em></p>
<p>攜劍獨登臺，英雄安在哉！蒼茫悲昔路，慷慨寄餘哀。大事歎而已，長歌歸去來。拂衣回首處，落日更徘徊。</p>
<p>憶昔清平日，抱琴登此樓。酣然一杯酒，談笑論風流。意興難消歇，淹留不自由。只今誰與記，但見記恩仇！</p>
<h2 id="夜理書櫥得去年小照並故人尺素數紙悵然為賦">夜理書櫥得去年小照並故人尺素數紙悵然為賦</h2>
<p>開卷生平趣，藏書歲月多。不眠聽夜雨，剪燭倚床哦。慚愧疏君久，塵灰怨若何？偶抽碧櫥上，百感一摩挲。</p>
<p>海上飛鴻絕，長江猶自流。相隨月萬里，回顧幾多愁？別久難成夢，秋來可白頭？人生寥落事，此意竟誰酬。</p>
<h2 id="有寄">有寄</h2>
<p>昨日非今日，君心異我心。舊盟紙還薄，前事夢猶頻。可奈恩終絕，無端淚不禁。書成誰與寄，豈是有情人。</p>
<h2 id="端午">端午</h2>
<p>夜雨蕭蕭冷，高樓寂寂寒。有書原不讀，無緒卻來看。取卷塵都滿，誰人肯細觀？仍知湘水上，鼓棹競波瀾。</p>
<h2 id="夜坐懷周大">夜坐懷周大</h2>
<p>夜雨孤聽寂，春寒暗逼深。尊前念狂客，別後斷浮音。漸覺情相失，猶傳恨不禁。明朝燕歸處，應惜舊時心。</p>
<h2 id="早春見葉落">早春見葉落</h2>
<p>碧重彌昏靄，紅輕亂夕曛。流連終此樹，枯槁竟誰群？花柳曾相識，冰霜舊亦聞。應無恨零落，風起自紛紛。</p>
<h2 id="效放翁書懷二章">效放翁書懷二章</h2>
<p>早歲豪情勒萬牛，如今都作稻粱謀。虛名盡可遺才子，大業何時付我儔？投筆每於花下歎，傾杯常有淚先流。三年染就雙襟雪，一嘯來登百尺樓。</p>
<p>羈旅窮愁又一年，家山回望各淒然。縱橫刀劍平生志，落拓詩書此世緣。好夢無情來枕上，舊遊多故別尊前。江南合是傷春地，三月飛花未捲簾。</p>
<h2 id="別情">別情</h2>
<p>悵然揮手送蘭橈，隔水衣襟帶雨飄。天海從今知渺遠，煙花如舊惜清寥。獨憑瘦影憐青鬢，誰為離魂咽碧簫。自有相思遮不斷，隨流東去暮還朝。</p>
<h2 id="琥珀">琥珀</h2>
<p>琥珀無情似有情，秋瞳脈脈淚盈盈。青松搖落曾回首，碧壑沉淪且未驚。深愧精魂凝恨死，獨憐幽怨訴誰聽。誤因流水披塵出，寄與佳人已自輕。</p>
<h2 id="飲酒">飲酒</h2>
<p>夜來風雨過西樓，樓下薔薇料已休。對酒須拼千日醉，為誰甘系一生愁？花飛梁苑詞人老，雁去京華客夢柔。寄與多情應有意，天涯此際共回眸。</p>
<p>多病年來酒漸疏，故人萍散已何如？未忘杯盞沉酣後，正是平生笑論初。雨打紅樓聲尤苦，梅辭青帝意轉孤。一尊別緒聊相憶，暫擬盟期遍寄書。</p>
<h2 id="書懷示草閣諸君子-1">書懷示草閣諸君子</h2>
<p>多病年來謝酒期，每依芳草帶柴扉。人間情重如何負？天下事無不可為。食客三千終自散，遺民五百又誰歸？彷徨此劍羞懸墓，慚愧當年笑采薇。</p>
<p>落魄天涯載酒行，春歸能不感飄零。煙花盡老傷前夢，書劍殘存系舊情。誰會微吟憐楚客，羞將大勢哭秦庭。去留總是東君意，難與薔薇訂永盟。</p>
<p>憔悴如今已倦遊，淒風冷雨更淹留。舊時亭閣誰家燕，別樣情懷兩度秋。恩怨可能遺醉客，征誅畢竟屬名流。最憐花月無人問，盡與少年虛賦愁！</p>
<h2 id="早春">早春</h2>
<p>東風隔雨似迢迢，草色依依欲渡橋。接樹啼鶯侵曉夢，抱廬春水泛初潮。閒情未改詩千首，故友時來酒一瓢。不必梅花透消息，西園已綻數枝桃。</p>
<h2 id="後山">後山</h2>
<p>棄世高賢不可求，此間煙樹漫清幽。閑聽宿鳥呼歸侶，坐對殘暉下廢丘。黃葉遍時應已去，白雲深處不曾遊。他年若是傷流落，記取漁歌與釣舟。</p>
<h2 id="昇平">昇平</h2>
<p>朱樓弦管動層霄，一片昇平報聖朝。獻賦已多唐供奉，靖邊自有漢嫖姚。流鶯度柳嬌音囀，舞女如花彩袖招。明日陶朱公去也，黃金載取事漁樵。</p>
<h2 id="惆悵">惆悵</h2>
<p>惆悵如今兩鬢絲，前賢已矣可誰師？湖山冷落空餘恨，翰墨風流未入時。斜照當樓江去疾，荒墟吊古我來遲。漫吟老杜飄零句，卻望家山未有期。</p>
<h2 id="詠懷">詠懷</h2>
<p>筆墨爭持病不宜，文壇處處樹旌旗。平生得失惟詩句，歲月侵尋奈鬢絲。豈有微名堪避俗，況於野性不循時。當壚一笑容酣醉，總為佳人夢未遲。</p>
<h2 id="簾影染笛周年追用遺韻">簾影染笛周年追用遺韻</h2>
<p>泉下深愁翻齧骨，世間長怪每銷魂。青山此際悲詩鬼，白骨他年傍野墳。萬劫煙灰存異數，半生辛苦屬旁門。如今已慣零丁否？岑寂寒宵薦玉尊。</p>
<h2 id="與巧用蝠王舊韻同賦">與巧用蝠王舊韻同賦</h2>
<p>泛槎滄海覓蓬洲，已隔人間絕可愁。北極天遙難渡雁，南溟水闊未容鷗。其將老矣月相照，子且歸兮雲不流。悵望帝妃不可見，瀟湘萬里送行舟。</p>
<h2 id="用東海一梟韻">用東海一梟韻</h2>
<p>天垂四野暮煙平，我欲依之獨易傾。敗壁興雲空祈雨，寒蟬抱木各噤聲。世於狷介真能重？人在江湖更不名。掘得酆城雙劍去，龍光猶向鬥牛橫。</p>
<h2 id="端午-1">端午</h2>
<p>江山湧浪入重樓，風雨垂天黯似秋。豈有哀辭招怨魄，謾余愁夢滿滄州。蕙纕蘭佩凋青渚，逐客行人泣白頭。悵望佳人不可見，肯隨漁父此盟鷗。</p>
<h2 id="無題">無題</h2>
<p>淒然何處問遊蹤？暮色愁雲幾萬重。可惜風情今漸老，不如煙雨舊相逢。飄零且憶春前柳，寂寞應憐雪後松。十二峰前盟在否？怨人清夢未從容。</p>
<p>蒼茫暮色欲何之？零落酴蘼亂自吹。已恨煙花催我老，更愁風雨憶君時。京華舊夢終成夢，故國前期未可期！獨抱瑤琴來吊此，莫憑哀賦話相思。</p>
<p>憶昔天涯漂泊初，向人彈鋏說無車。才情落魄今依舊，肝膽凝冰已不如。眼外煙花非屬我，尊前風物莫愁予。倩誰為把新詞唱，是我生平懺禮書。</p>
<p>雁影徘徊亦斷魂，可堪寒渚度黃昏。蘆花吹雪棲難穩，流水涵煙夢未溫。望處瀟湘多暮景，來時伴侶失前恩。飄零更怕西風急，叫得離人拭涕痕。</p>
<h2 id="秋興">秋興</h2>
<p>大野西風吹樹林，高城雲氣結重陰。可憐壯士因秋老，到處斜陽感恨深。病酒奈何疏歲月，看山強作此登臨。楚天望斷蒼茫裏，難問冥鴻寄此心。</p>
<h2 id="贈人">贈人</h2>
<p>問誰秋夜悲歌發，起看空庭月乍升。似有怒潮思竭海，翻驚大黑忽燃燈。此間恐汝同幽鬼，塵外隨吾作野僧。自有滄浪容濯足，世如穢土我如冰。</p>
<h2 id="借歐陽如陵兄韻即天涯比興事">借歐陽如陵兄韻即天涯比興事</h2>
<p>吳鉤照月淬霜輕，四壁龍吟徹夜明。蹈海獨慚恩未報，采薇長慟若為情？新亭涕泗何曾計？豎子籌謀故不成！我欲揮戈挽殘日，漫天風雨盡悲聲。</p>
<h2 id="感法蘭西隊出局">感法蘭西隊出局</h2>
<p>東瀛水湧碧濤翻，北顧蒼茫竟斷魂。成敗時乎肯相責，英雄老矣複何言？空余暮照臨荒野，莫為悲歌拭涕痕。風卷殘旗蕭瑟去，此身爭入凱旋門？</p>
<h2 id="無題-仄韻七律">無題 仄韻七律</h2>
<p>渺渺煙波隔千里，碧天盡處浮雲起。飄零楚魄夜吟詩，寂寞湘妃空下淚。按玉箏兮飛葉秋，酌金尊已擁衣醉。霜華無語照孤舟，此際思君若流水。</p>
<p>長安城外長亭道，向晚西風凋碧草。胡雁征南萬里遙，秦娥別後一年老。停簫挑燭夜無眠，冷砌空庭塵不掃。簷下寒鴉抱露啼，君豈又誤歸期早？</p>
<h2 id="訪西絲">訪西絲</h2>
<p>廢詩應笑欲逃秦，餘韻溫存記不真。長恐大聲驚夢寐，可憐中夜易沉淪。將春雨雪妨新柳，漸老風情怯故人。又踏西園舊蹤跡，最流連處莫因循。</p>
<h2 id="此夕">此夕</h2>
<p><em>明日即西人瓦侖丁之節，俗所謂情人節也。時雪霽，微雨，予獨持傘過曲巷中，昏燈暗樹，瑟縮搖亂，感愴中懷，欲用黃仲則綺懷十六首韻為敘，而久廢詩筆，恐不能矣，因自寫之。</em></p>
<p>曲巷幽光隔樹深，暗愁如雨浸章門。經年縱酒今多病，至暮吹寒欲斷魂。 漸覺前歡消似夢，相望背影哽無言。孤城此夕容傷感，未許明朝有淚痕。</p>
<h2 id="雜感用江南柳五韻">雜感用江南柳五韻</h2>
<p>或如飄忽之雲煙，竟爾凋殘者萬千。油壁幾回人錯袂？水湄依舊柳吹綿。欲招芳渚二三子，為拂殘春五十弦。莫道無情遺褋去，東風百草俱酣眠。</p>
<h2 id="故園">故園</h2>
<p>高樓匝地接寒雲，卻上蒼茫望夕曛。萬里一聲歸斷雁，五年孤旅度秋分。蹉跎故老仍相見，闃絕林泉漸不聞。昨日驅車過縣境，那堪歧路想荒墳！<em>予高中後絕少回鄉矣，自先父歿，更只于年節時隨母兄一返。前日同殊熠游厚田，正與歸途小合，臨歧顧望，不免感愴。</em></p>
<p>中宵驚覺更無言，此夢誰令久不溫？*先父彌留際，執予手令好好讀書，今乃落魄至此。*此後秋來真易感，去年花落故難論。西山暮照寒生樹，南浦孤雲瘦斷魂。垂涕幾時相吊望，只今風雨住章門。</p>
<h2 id="夜坐用綺韻韶光韻">夜坐用綺韻韶光韻</h2>
<p>秋江杜若接蘭町，何事飄搖逐亂萍？今日行由悲阮籍，當時海岱許徐寧。夜中感激蒼涼氣，天北橫斜黯淡星。欲結商弦為君拂，莫辭多淚一回聽。</p>
<h2 id="夜坐用月出韻">夜坐用月出韻</h2>
<p>深宵魅氣欲傾人，百感紛馳類轉輪。已委霜葩從曉露，能支花骨到明春？四廂月色寒于水，一霎秋風及此身。吹熄殘燈難遽冷，禪床相對碧鱗鱗。</p>
<h2 id="為殊熠壽">為殊熠壽</h2>
<p>僕久疏此道，意緒枯竭，欲辭則不敢不作，乃勉力成之，自覺陋甚，且為芹曝之獻，後日自當一醉謝兄也。</p>
<p>九月秋風兼白雨，半鉤簾幙久蝸居。夜深不寐人孤語，醉後相期夢自虛。每駐夕陽傷馬齒，欲從雲水膾鱸魚。他年煙艇蓮塘下，波光一嘯漸舒徐。</p>
<h2 id="遣懷二首">遣懷二首</h2>
<p>何事平生愛素衣，坐看今日化為緇。少年且樂花間酒，老大難堪醉後嗤。縱得文章期不朽，誰能鄉黨證先知？高樓悵望兼懷遠，漸覺微寒欲暮時。<em>第六句用新約意：先知惟獨在家鄉是不被尊敬的。</em></p>
<p>壯懷此日欲成灰，對酒微吟未肯哀。暮色漸從天際滿，寒花爭向雨中開。南溟路有雲遮斷，北渚舟無水寄來。偶檢舊詩餘感歎，當時高詠是奇才。</p>
<h2 id="白蛇">白蛇</h2>
<p>寒泉幽壑昔棲身，飲露紉蘭恍若神。嗟爾竟拋千載道，翩然來探五湖春。青衫不悟懷仙佩，紫陌相逢是路人。煙雨斷橋波十里，流鶯媚柳各相親。</p>
<h2 id="感伊戰作">感伊戰作</h2>
<p>蚩尤昔者作凶兵，聖代翻驚沸若烹。四海至今流血戰，重洋觀火徹天明。鄰夷戮力修秦法，故國承平好鄭聲。欲鑄金人堪十二，上邦禮樂孰應輕？</p>
<h2 id="排悶用前韻">排悶用前韻</h2>
<p>安得靈魂一相值，我心若死若煎烹。此心既不門前悟，抉眼猶期死後明。大野蒼茫歸有定，長歌斷續泣無聲。夜深漸覺如冰釋，軀體恍如言語輕。</p>
<h2 id="秋水用前韻見酬因複和之">秋水用前韻見酬因複和之</h2>
<p>逍遙八表昔曾遊，俯仰九州如蜃樓。吾道渺然於俗世，彼蒼錫爾以閒愁。狂歌仰嘯空青眼，芳酒佳人助白頭。帝遣長星偶沉墮，巫陽何事竟相留。</p>
<p>擊劍狂歌記昔游，元龍猶醉臥高樓。且聽啼鴂芳時盡，肯為浮生竟日愁？欲與佳人期水涘，蒼然夜氣壓雲頭。我來抱瑟為相吊，未必殘陽不少留。</p>
<h2 id="與巧">與巧</h2>
<p>惆悵春纖捧玉卮，芙蓉羽帳欲寒時。礙簾霜月收殘雨，接席雲鬟唱舊詞。淥酒不堪人易醉，畫屏猶覺夢相遺。從今漸惜如冰淚，留與他年怨別離。</p>
<h2 id="試劍">試劍</h2>
<p>昔者金精與鐵英，古來埋沒淄泥輕。良工一旦鑿山得，飛焰三年淬血成。封以玉函牛鬥決，投于幽水蛟龍鳴。陸離之佩今何益，拂拭神鋒傷我情。</p>
<h2 id="大熱喜雨">大熱喜雨</h2>
<p>長街十裏路，炎氣不可敵。石脈熔欲流，碧樹葉為白。街北至街南，那堪著行跡。汗如秋潮湧，豈謂涓涓滴？我趣樓陰走，樓亦疲不立。我避深巷去，彼迫如緝賊。趣避兩不得，還家苟喘息。展肢虛庭臥，汗出猶難抑。輕播同霰雪，墜地聽如隔。忽疑雨聲來，飛向簾前識。薄霧遮層城，淡煙飄瓦急。怨汝久我忘，遲來當相責。攜汝出斗室，此懷暢無極。搖搖樹影悅，石砌生苔色。披襟西風起，汗出更無力。謝汝雨今來，生靈得所適。若汝雨不來，鬱氣那可格？欲避不能避，惟祈住長夕！</p>
<h2 id="斗室">斗室</h2>
<p>斗室止方丈，聲影喜相親。四壁羅典籍，適得寄畸人。一吟與一詠，可以養斯心。石簟識秋冷，鳥鳴須知春。暮照入軒來，呼吸見灰塵。</p>
<h2 id="情歌">情歌</h2>
<p>當日逢君花滿枝，人如月，月如眉。翩然向妾鼓一曲，萬樹桃花裡。桃花雖豔能幾時？春殘雨亂，零落心何寄？若妾與君相知，天長地久未敢盼，但以白頭期。花之晨，月之夕，春庭寂寂眸相對，君為琴兮妾為舞，花自羞慚月自癡。花飛月落人微醉。豈知今日與君道別離！道別離，心已碎，怕君銷魂不敢泣。望君君已去天遠，從此小園花落獨流淚！</p>
<h2 id="悲女兒行">悲女兒行</h2>
<p><em>女兒不知其名，不知其裏，但知其邑人也。年十九，夜行為人戕於途，複棄于暗渠中，數日方見。悲而有賦。</em></p>
<p>三月桃花樹樹紅，人倚桃花笑東風。花下女兒羞掩袖，花間啼鳥飛不走。輕折桃花似含嗔，桃花無語落紛紛。桃花落時人不見，花自相思鳥自怨。鳥怨女兒去不歸，不知花落向誰飛？相思不斷如江水，片片飛來紅似淚。淚盡女兒猶未回，空見花落溝渠裏！飄零何意共桃花，還倩桃花為儂遮。人花俱落不相識，誰解女兒生誰家。庭前枇杷門前柳，伊人去後兩消瘦。庭中哀慟有高堂，門外流淚知是郎。行人凝佇空追憶，花落人亡各自傷。桃花嫵媚風雨摧，摧殺女兒知是誰？桃花歲歲開仍舊，女兒明年再來否？我尋蹤跡來已遲，空見桃葉滿繁枝。風雨無情猶可避，人世無情爭可及！飄搖風雨寒如淚，徘徊雨中長歎息。</p>
<h2 id="落花">落花</h2>
<p><em>夜来风雨甚骤，因思帘外桃花，才开三四日，疏红淡粉，斜出阶上翠柏丛间，楚楚动人，不知耐此摧败否？晓雨初晴，急起看之，已满地铺红矣。怅然为赋。</em></p>
<p>花開花落誰為主？總是無情風著雨。夜來脈脈複瀟瀟，曉看落紅殘一樹。幽徑人稀冷自飛，玉階草長亂相附。豈知生意屬流塵，枉令風情銷客魂。橫出疏花紅破翠，狂蜂亂蝶舞紛紛。頻引啼鶯侵畫閣，斜照流水背柴門。花妍柳媚開無數，回顧天然傾行人。行人翩翩正年少，但解癡情未解道。花開倚樹獨彈琴，花落飄紅滿衣襟。綴弦依依不忍拂，向人戀戀不能吟。芳心寂寞誰憐惜？素潔多已吟蘭芷。來去年年不自由，不知今生為誰媚。傷心惟有一行淚，看君婉轉微雨裡！</p>
<h2 id="無題-1">無題</h2>
<p>高樓月墮懷之子，風冷吹刀窗破紙。抱葉秋蟲啼不止，夜來露凍寒將死。捲簾北顧長天紫，已隔重雲兼遠水。安得夢魂隨萬里，昔雲相守今如此。</p>
<h2 id="狂歌引">狂歌引</h2>
<p>世間安得奇男子？我欲與爾盟生死。聲名富貴不足道，但悲生涯零落同秋草。朝為青絲暮為雪，高情卻與何人說？拔劍起舞為君歌，感君老大淚滂沱。黃金台上風如鐵，燕王一去空泣血。千金誰解市駿骨？徒令太行羊坂仰天悲嗚心力竭！心力竭，鮑家墳前墮冷月，野碑苔生秋草沒。古來奇士俱落魄，死且白骨捐丘壑。嗚呼吾意其衰矣，此恨豈能道一一！</p>
<h2 id="當窗見葉落如雨">當窗見葉落如雨</h2>
<p>垂垂暮色觸高樹，西風吹葉鼓飛雨。牆根草蔓青亦黃，寒氣瑟瑟籠牖戶。掩卷悵然有所思，亂楓就眼落無數。幽人飄忽淩飛煙，長裾百丈如雪舞。荃佩冰環漸無聞，凝眸豈知予懷苦？莫謂相思從此死，恨綠愁紅骨難腐。</p>
<h2 id="排悶作二首">排悶作二首</h2>
<p>飛樓翼然開涼軒，風翻耳鬢何喧喧。頹雲竟日凝清蔭，欲往不往如著根。彼枯坐者似朽木，亂纏衣衾永無言。或謂其醉或疑死，人渡彼眼若狂奔。夢亦不夢思不思，捫膺或有氣息存。塵世與彼宜相絕，何事擾擾厭其煩！</p>
<p>我所思者魏與程，夜以夢兮晝以望，望不見兮愴餘情！汝程汝魏何闃絕，棄我泥汙忍無偵，自振羽毛朝帝京。我欲絕汝絕前盟，奈不可絕相思生。汝程汝魏速我慰，知否我望汝不來淚沾膺！</p>
<h2 id="漁家傲">漁家傲</h2>
<p>紫陌風來春綠遍，西園一夜花開亂。隔樹啼鶯侵夢軟，簾不卷，捲簾淚滿深深見。</p>
<p>目斷征塵芳草遠，行人更遠空相念。寶鏡胭脂無語換，能不變？多情只有年年燕。</p>
<h2 id="天仙子">天仙子</h2>
<p>明月樓高簾不卷，別夢依依深處見。淡雲來去雁啼時，清淚滿，離魂亂，閑倚闌幹尋更遠。</p>
<p>無數薔薇飛小院，斜渡疏星人未倦。此情憔悴有誰憐？春已晚，無人管，拾取階前花一片。</p>
<h2 id="水龍吟-別楓紅">水龍吟 別楓紅</h2>
<p>算來聚散匆匆，總因風月難長久。勞歌半闋，一尊酒冷，送君時候。說盡前塵，也應別去，盈盈揮手。怕留君漫駐，忍無言語，只輕折，樓前柳。</p>
<p>此去故人都遠，向江湖，幾時回首？西樓月色，從今夜夜，更誰相就？但得天涯，相思萬里，照人依舊。再難禁，黯拭雙襟淚滿，望人歸後。</p>
<h2 id="蝶戀花-夜坐">蝶戀花 夜坐</h2>
<p>落盡酴蘼花事歇，小院風微，寂寂愁時節。獨坐西窗燈欲滅，閑鋪玉簟冰如鐵。</p>
<p>漸覺簷前吹亂葉，夜冷聲殘，可有情難說？莫向詞人翻哽咽，為君聽到沉涼月。</p>
<h2 id="生查子">生查子</h2>
<p>謂我帶春來，和我嬉春日。為我折梅花，共我中庭立。</p>
<p>今我倚欄時，是我傷心織。拭我淚痕深，明我長相憶。</p>
<h2 id="玉樓春">玉樓春</h2>
<p>愛上荒城看暮照，滿眼西風吹亂草。人間無處不黃昏，可惜蕭郎年最少。</p>
<p>萬里征塵遮遠道，流水孤雲曾不到。癡情不復似前時，只怕朱顏頃刻老。</p>
<h2 id="玉樓春-漫題三章">玉樓春 漫題三章</h2>
<p>尊前落盡相思淚，斷卻今生癡絕未？春花有意已多愁，秋月無情渾不寐。</p>
<p>紅顏旦夕成憔悴，夢裏歸期都不記。西風莫向鬢邊吹，可惜如今雙眼萎。</p>
<p>西風起處翻紗碧，黯采紅嫣裙角濕。棹歌欲向水中尋，惆悵煙波相阻隔。</p>
<p>斜暉脈脈人無跡，無數真珠和淚滴。夜深飛雨卻來時，零落香寒誰肯惜？</p>
<p>碧雲攜雨淩波渡，遮斷蘭舟無覓處。不知寒渚絕歌聲，但見長汀飛柳絮。</p>
<p>奈隨江水東流去，暮照斜來留未住。問誰揮手肯相從，三十六峰愁不語。</p>
<h2 id="丁香結-阿威將返湘，撫河泛舟贈別">丁香結 阿威將返湘，撫河泛舟贈別</h2>
<p>疊霧垂江，重雲凝雨，衰柳蔭闌絮小。斷岸移修棹，望不見、行客瀟湘古道。 蘭渚香暗落，傷心是、舊盟鷗鳥。翠尊如怨，苦醪未竭，西風先到。</p>
<p>縹緲，問南浦逝波，忍棄西江暮照？蠹葉紛紛，霏霜漫漫，秋來何早。可惜攀條相贈，樹亦隨人老。悵人生到此，不似渡萍驛草。</p>
<h2 id="定風波-疊韻三章">定風波 疊韻三章</h2>
<p>仿佛巫雲始別時，吳江雨抱楚山啼。隔水輕揮風滿袖，回首、一雙珠淚不禁垂。</p>
<p>夢醒又驚鴻影去，何處？樓頭殘月冷相依。過盡高城天更遠，休管，飄零應有個人知。</p>
<p>記取西湖初遇時，煙波十裏亂鶯啼。蓮棹撐來香一袖，低首，情絲千縷黛雲垂。</p>
<p>日暮清歌湖畔去，停處，雙瞳春水轉依依。荷葉那邊人未遠，休管，真心不肯被郎知。</p>
<p>別後情余夢醒時，前窗一夜子規啼。剔盡殘燈濕重袖，低首，月光深向曲闌垂。</p>
<p>花事漸隨人老去，尋處，滿身簾影更無依。落盡荼蘼春已遠，誰管，又誰憐惜又誰知？</p>
<h2 id="慶宮春-夜從長麥路步歸，道逢微雨。時周魏諸君招飲以不適未赴">慶宮春 夜從長麥路步歸，道逢微雨。時周魏諸君招飲以不適未赴</h2>
<p>掩草鳴蛩，隔籬墜葉，青袂暗吹霜冷。碎雪盈盈，凝煙漠漠，踏來輕散不定。黛痕低壓，笛聲遠、恍如夢境。舊時曾記，扶醉相從，冰輪孤迥。</p>
<p>西樓夜飲依然，酒磬吟酣，故人佳興。風衣露鬢，雨中回首，可奈自憐多病。紛飛不住，正歸去、長街深靜。傷心惟有，一路昏燈，照人幽影。</p>
<h2 id="浣溪沙-贈月依然">浣溪沙 贈月依然</h2>
<p>淡淡紅樓月半痕，明璫玉佩綠羅裙。當時期諾累芳辰。</p>
<p>北渚煙波空渺漠，中洲蘭芷易紛紜。更憑何物薦佳人。</p>
<hr>
<h1 id="卷二丁亥戊子存稿">卷二丁亥戊子存稿</h1>
<h2 id="與巧-1">與巧</h2>
<p>幾時不相見，行看又一春。年年三月雨，知我負君深。</p>
<h2 id="二月二十八日夜聚八樓眾屬無過賦詩三得其二書此催之">二月二十八日夜聚八樓眾屬無過賦詩三得其二書此催之</h2>
<p>碧草鳴蟲緩，翠樓春夜閑。微吟對微雨，二月三月間。</p>
<h2 id="碧波路雨中口占">碧波路雨中口占</h2>
<p>漠漠空街舞，盈盈畫傘愁。一自東風別，難如二月柔。</p>
<h2 id="二絕句">二絕句</h2>
<p>予早晚乘地鐵出入，每得斷句，輒記之於手機。今乃足成二絕。</p>
<p>萬人如海茫然立，百念成灰久自囚。被髮狂歌便歸去，亦應無地著扁舟。</p>
<p>甚矣年來衰朽態，齒牙搖動發飄蕭。獨憐此日清華減，才命相妨讖易消。</p>
<h2 id="復改成一首">復改成一首</h2>
<p>坐看一歲去堂堂，兩鬂蕭疏亦自傷。此日清華應減盡，從今與命不相妨。</p>
<h2 id="海桐街口占">海桐街口占</h2>
<p>運甓殷勤意未闌，單衣立看市燈繁。平生枉自矜肝膽，驟覺春風生晚寒。</p>
<h2 id="早起懷王剛王時北上求職未有消息">早起懷王剛王時北上求職未有消息</h2>
<p>東風何事遣春寒，天末孤鴻恐未安。此日窗前忽相憶，琉璃微泫曉霜繁。</p>
<h2 id="車中又作">車中又作</h2>
<p>還家行色苦匆匆，一歲應憐一度逢。復恐蹉跎致人老，一生能共幾東風。<em>余自甲申歲出南昌，每歲止春節還家一晤矣。</em></p>
<p>縱酒狂歌記昔遊，輕豪憐汝故無儔。平生笑我為詩累，敢寫春寒寄別愁。</p>
<h2 id="病中">病中</h2>
<p>小坐疏窗怯嫩涼，欲垂羅幕惜初陽。人前莫道傷春早，已為東風病一場。</p>
<h2 id="邀人打牌">邀人打牌</h2>
<p>病裏呼盧興欲狂，前宵秉燭味猶長。黃金萬兩真何益，隨我屏前鬥一場。</p>
<h2 id="打牌又作">打牌又作</h2>
<p>何妨此地鬥清狂，豈欲其中較短長。最是清宵難自遣，且就迷局作歡場。</p>
<h2 id="子言小眉聚而打牌吾不能預書此示之">子言小眉聚而打牌吾不能預書此示之</h2>
<p>擲帽驕人昨亦狂，入春清晝恨偏長。登臨莫作窮途哭，廣武當年舊戰場。</p>
<h2 id="呈落花兄並謝其罪">呈落花兄並謝其罪</h2>
<p>春事凋零看欲空，況是愁雨復愁風。夢中恍惚為青帝，鎖住西園一樹紅。</p>
<h2 id="擬呈">擬呈</h2>
<p>乘桴滄海未稍安，探手深憐死水寒。皎皎逢君君似月，一時相照湧微瀾。</p>
<h2 id="絕句">絕句</h2>
<p>別後飄蓬忽四年，能知天命七年前：縱橫刀劍平生志，落拓詩書此世緣。</p>
<p>淡墨猶存一紙黃，為誰深惜少年狂。當時告我尋常語，每到傷心細思量。<em>告予囊中常夾一紙，已泛黃矣。曰縱橫刀劍平生志，落拓詩書此世緣，署庚辰虛白字，此予當時手書相贈，今乃遽爾七年。</em></p>
<p>惘然今亦似臨歧，但惜無人致一辭。珍重初心藏片羽，已然相失別家時。<em>高三在理科，文科班老師詢以轉班事，予故負氣而未決，君因以書相勉。事雖不果，此書猶藏之。甲申共女友離昌抵滬，留此書於故居，後竟不知所在。</em></p>
<p>赧耳低頭語囁嚅，猶能記與子逢初。百年心事如看淡，重寫當年未寄書。</p>
<p>輾轉人間已有妻，攜看笑約倘逢時。故人醉後偶狂語，不似多愁愛斂眉。<em>告之有女友三年矣，則笑曰異日相逢，當攜與看之。竟不似，竟不似，此周大酒後之言也。</em></p>
<p>別後孤蹤豈不知，臨屏欲語意難持。於今海角茫然立，默看東風淡淡吹。</p>
<h2 id="碧波路植櫻花數株不一旬已落將盡矣">碧波路植櫻花數株不一旬已落將盡矣</h2>
<p>蕭蕭幾樹夕陽邊，陌路相看一泫然。合與東風共零落，此生何意乞人憐。</p>
<h2 id="七月初八雲衣索詩為賦">七月初八雲衣索詩為賦</h2>
<p>此日金風玉露收，人間脈脈剩寒秋。深情獨有支機石，為守星河夜夜流。</p>
<h2 id="過陸家嘴">過陸家嘴</h2>
<p>環峙高樓聳暮陰，倏然經過一車喑。如看大地張芒刺，忽覺蒼天隱痛深。</p>
<h2 id="記三月十一日夜與巧語">記三月十一日夜與巧語</h2>
<p>與子幽居各一城，語餘清夢入三更。辭哀易感詩為讖，骨立真憐意未平。客裏襟懷空俯仰，人前語笑漸逢迎。當時一瓣梅花雪，守到東風樹樹青。</p>
<h2 id="春夕">春夕</h2>
<p>吹盡東風欲奈何，漸成層碧怯紅多。浮天花氣迷春夢，並指哀弦破睡魔。*過午思睡，則以壯聲激之。*南陌歸塵仍索漠，江頭老柳奈婆娑。催歸莫恨斜陽促，笑爾勞生懵懂過。</p>
<h2 id="夜坐">夜坐</h2>
<p>高齋冥寂坐孤僧，遙夜蒼茫守一燈。驟雨疾風有時止，賓鴻旅雁無休征。今吾故我行奚是，來日中年味可憎。便使逝川遮不住，不辭流水结玄冰。</p>
<h2 id="壽風波惡">壽風波惡</h2>
<p><em>風二君以今日誕辰，命僕為詩。僕辭以久疏此道，所出恐陋。君笑曰：我固未嫌也。因賦風波惡各一韻為壽。</em></p>
<p>經年自竄海門東，脫手芳菲一夢空。無復臨歧孤往意，有時被酒萬夫雄。未嫌陋質容兄事，卻笑論詩各語窮。暮節亦增中歲感，不妨惆悵立霜風。</p>
<p>中年蕭瑟意如何？此味於今識漸多。萬慮壓身疑夢魘，一斑窺世欲風魔。持家立業大不易，止酒歸妻良已苛。忽夢少時行樂地，悔將花事委流波。</p>
<p>每憶千金矜一諾，此恩難報況瓠落。草成新賦雖堪羞，寄與故人毋嫌惡。別後清懷各自增，甑中無米向誰索？他年孤棹事南征，散髮登堂請杯杓。<em>僕初至滬時，生計潦落，簞瓢為空。乃厚顏索米於君，君立以千金援之，此恩未敢或忘也。</em></p>
<h2 id="風二見酬即用原韻答之">風二見酬即用原韻答之</h2>
<p>少年豪興問如何？絕似滄江月弄波。江上洄瀾空激蕩，波心皓魄自磨跎。鴻歸木落歲將逝，夜迥樓危光更多。儻對嬋娟共心契，莫辭風露發高歌。</p>
<p>歲暮霜風欲奈何，無為摧拆更隨波。脫韁逸足將焉適，負重遐征各自跎。*人生如負重致遠，此德川家康之言也。*新夢漸疑靈境閟，壯懷尤悔擲虛多。摩肩擊轂瑤城路，小立樓陰獨詠歌。</p>
<p>別來乍見亦云何，堪笑依然醉淥波。*某夜聚于異人之十二樓，君後至，醉且婆娑矣。忽見僕，乃排眾相謂曰：“子尚在此世邪？甚好。”*吾父歸天纔五十，此生彈指半蹉跎。*先父享壽五十二，僕明年亦二十五矣。*慣經喪亂哀娛淡，*己卯岁，吾伯以腹疾死。越明年，祖母卒。又越明年，吾父亦以腹疾死。丙戌，吾祖復棄世，不孝方羈旅春申，竟不得趨歸而送之。去歲六月，外祖亦捐館。十年間，長輩所親愛者零落殆盡矣。*無益昇平感愧多。握手盤桓更相惜，肯當歧路作悲歌。</p>
<h2 id="感懷">感懷</h2>
<p>少年一何狂，萬事輕毫芒。蕩蕩臨歧路，四野皆茫茫。去就雖渺漠，意態正飛揚。下不惜故土，上不憐高堂。登車慨然嘯，結髮辭斯鄉。中懷抱奇志，東望淩滄江。豈意維孤旅，竟乃似窮航。一歲困甬城，飛雪聽敲窗。不寐纏重衾，寒射肌膚涼。二年客春申，蹶跌數倉皇。窮愁累家室，接濟愧周行。形容苦憔悴，氣格鬱凋傷。出門頻搔首，鬢髮紛飄颺。平生獨何事，歎息沸肝腸。行豈虧於德？自省惟矜剛。才止中人姿，與命弗相妨。天道苟如此，人意實難量。兀然坐孤館，城市籠微光。車聲流不息，耿耿春夜長。</p>
<h2 id="呈阿紫">呈阿紫</h2>
<p>負氣則近狂，此理非不悟。中夜制心魔，敢求尊者恕？</p>
<p>周旋將四載，行亦偶乖違。此心實癡絕，知者應勿疑。</p>
<p>昔我離群日，歸夢每逡巡。盟鷗幸不棄，微衷益自珍。會當攜一醉，高吟動好春。</p>
<h2 id="感衰">感衰</h2>
<p>甚矣吾之衰，持之足可哀。皆言命可畏，善趨無咎災。平生負奇氣，戮力逞微才。榆枋易決搶，溟海故摧頹。臨歧一返顧，萬念揚飛灰。來者將曷追，往者不可迴。默感君子言，紛紜立晚梅。</p>
<p>困哉時相謔：汝衰一何甚。初聞賽不平，再省絕如讖。薄海生淳風，餘寒發春蔭。萬物猶深蟄，百恨入幽吟。秉燭耽呼盧，病酒戀恣飲。持此遣吾生，譬如渴求鴆。天命誠難猜，塵想遂可寝。殘夢起遙夜，流光蕩孤枕。</p>
<p>天臺謂我詩，每自感衰颯。芳菲當青春，蕪然暮氣雜。念之真可傷，愧且不能答。三年客春申，意靡貌邋遢。中心既沉淪，下筆空馺遝。捫膺仰嘆息，玄雲正四合。苟得潤枯槁，時雨聲趿趿。苟得驚蟄伏，新雷光霅霅。</p>
<h2 id="少年">少年</h2>
<p>少年意落落，負笈在邑庠。晝寢等朽木，夜游如饿狼。屢遭師長罵，每致爺娘傷。所之不自已，所求不自量。城市張華幕，悄然側其旁。路人偶睥睨，幽獨如鬼殤。萬籟且俱寂，一身欲焉藏。行行時反顧，去去復彷徨。星霜遽五更，此心猶茫茫。地鐵奔流電，街燈持微芒。言在還家路，春深夕風涼。惟影躡其踵，步履聲逄逄。如出烏有境，欲歸無何鄉。</p>
<h2 id="十二月八日夜不寐">十二月八日夜不寐</h2>
<p>相從將五載，生計良亦苦。往來雜風霜，奔走間甬滬。今年事稍定，寒餓免幾庶。辛苦亦云何，命性殆天賦。弱質勉操持，居家稱勤淑。菟絲托寸根，女蘿焉可附。偶然異趨求，率爾生牴牾。面呵誠已暴，冷對亦深辱。好勝能強詞，吞聲已背哭。匪石不可移，汝痴真自誤。此情有生滅，分合豈殊路。分既入輪迴，合亦葬墳墓。竄身避海隅，斯理實先悟。所哀志不堅，破繭還自縛。裂鏡惜重圓，捫膺忍再負？一心雖有別，百歲希共處。遇事但姑息，掩抑藏其怒。匱土累高丘，微瀾集廣藪。睚眥久鬱積，肝膽盡含毒。精魄既潛蝕，夢魂復遠阻。中夜相交煎，錐心一何酷。昨得故園書，多病報慈母。母老何所憂？子未立門戶。事親傷遠遊，抱孫畏敦促。失怙仍不孝，飲泣淚如雨。子遊復何為？行吟滯江渚。鬢侵歇浦潮，衣涴春申土。淄衣未足論，素志恐被污。萬類正酣眠，孤悶更誰吐？寒衾頻反側，疏窗忽已曙。披衣望朝暉，層城蕩曉霧。神思墮渺莽，顧汝夢方熟。</p>
<h2 id="歲暮">歲暮</h2>
<p>歲暮悲回風，芳菲跡如掃。徘徊倚庭樹，搖落潛相悼。籬棘委荒薉，流波逐幽渺。生託連理枝，別作無根草。之子何苦辛，追從不可撓。執手與我言，欲與我偕老。呴濡逾五秋，朱顏見枯槁。猶恐一朝變，倉皇棄中道。顧我冥且頑，感此淚淋潦。愧我拙生計，奔趋徒踸踔。何殊树杪葉，衔霜不自保。物候警碧雞，時命仰玄昊。佳節闃然值，虔心默為禱：何當致豐豫，使子夢安好。绕膝嬉兒女，撫顛笑翁媼。百年零落際，歸於子懷抱。</p>
<h2 id="采桑子-地鐵記事">采桑子 地鐵記事</h2>
<p>車輪輾破天風湧，疾電流光，暗裏微茫，隔座時聞一縷香。 輕歌自短愁深結，還續歌長，驀地魂傷，煢煢孤影觸昏窗。</p>
<h2 id="玉樓春-觀海">玉樓春 觀海</h2>
<p>人間暮氣灰成霧，海上寒濤聽正苦。獨愁望眼怯驚飆，時見孤帆來遠渡。 胸中萬緒茫難吐，仰嘯狂歌恣喜怒。此心真似腳邊潮，漫拍長堤無去處。</p>
<h2 id="臨江仙-h君生日">臨江仙 H君生日</h2>
<p>夢里飛光太迅，夢餘秋館深寒。芳菲和夢各凋殘。冥鴻翔嶺外，衰柳帶江干。 衹此逡巡筆下，還如邂逅樓邊。怕將幽思結狂言。臨封刪別語，但祝此朝歡。</p>
<hr>
<h1 id="卷三摸鱼集">卷三摸鱼集</h1>
<h2 id="雜詩">雜詩</h2>
<p>空氣謐且寒，闃黑籠微光。線纜纏群蛇，競逐來何方？鏽蝕電路板，漫滅流赭漿。沉響溺秋水，銀屏病疸黃。殘像忽一瞥，顆粒倏奔亡。</p>
<p>支離求素心，擾攘腦波長。脈衝雜噪點，其形安可詳？忽銳而忽鈍，桀桀聲徊徨。譬如電視機，投置磁力場。光柵正沸潰，殘影轉空茫。</p>
<p>疑有全知者，閒坐監控房。森森萬玉鏡，歷歷垂幽芒。碌碌勞世人，悠然啜茶湯。慢鏡頭回放，噴笑濕衣裳。</p>
<h2 id="巷角">巷角</h2>
<p>琉璃萬片立參差，錯影交光日色遲。巷角沉沉搖一束，行人面目各迷離。</p>
<h2 id="午後">午後</h2>
<p>天空懸雨絲，銀針密千梗。日光如倦鳥，百丈落樓影。俯窺車庫深，層層墮幽井。紅帽洗車工，搖曳玻璃鏡。溺者逃重淵，夢者困杳冥。</p>
<h2 id="過虹橋">過虹橋</h2>
<p>閒話華亭夢陸離，相攜與子少年時。穿雲攏翼徐徐下，指認遊踪又可疑。</p>
<h2 id="浣溪沙">浣溪沙</h2>
<p>宿吳門，夢逐一小兒，既醒，遂不寐。</p>
<p>夜泊吳門客夢殘，夢中些事詭無端。衝泥怒逐小兒頑。</p>
<p>欲寐欲興歧想在，時啼時歇野蟲闌。欹床坐久臂肩寒。</p>
<h2 id="釋兒名">釋兒名</h2>
<p>歪歪扭扭寫來難，八歲猶嫌格子寛。為汝生時長夜盡，中心明澈曙光寒。</p>
<p>起坐難平意未疲，銀河半落乳鴉啼。誰於長夜心頻禱，汝與晨光欲誕時。</p>
<h2 id="擬肥困聽雨">擬肥困聽雨</h2>
<p>夜來溪漲浸庭階，潦雨沉雷意不諧。聽打窗篷何所似？一春麻館鬥牙牌。</p>
<h2 id="時疫禁足困云日赴牌館搓麻而已">時疫禁足困云日赴牌館搓麻而已</h2>
<p>二月三月春花繁，二筒三條壘作垣。疊方壘長作牌館，萬籟銷匿牌聲喧。燈光暗淡菸絲燃，座客嘻言雜噫言。推牌落案聲鏘然，街蕪徑草接郊原。哨聲如絲忽在耳，自疑幻聽莫可止。四面高墻圍一室，耳膜震蕩回音裏。</p>
<h2 id="吾友困哉居潮南，常患澇，去歲官修排水系統，靡費數億。邇來廣東連日大雨，街道復沒於水矣。因記其事。">吾友困哉居潮南，常患澇，去歲官修排水系統，靡費數億。邇來廣東連日大雨，街道復沒於水矣。因記其事。</h2>
<p>但云十歲時，當窗看檐雨。大雨積三日，水纔至門戶。後來二十歲，二日雨已足。再來三十餘，逾日無乾土。悠悠四十年，鬱鬱窗前樹。連宵風雨聲，起看庭成浦。桑田滄海事，此身如可睹。</p>
<h2 id="冬日戲作糕韻">冬日戲作糕韻</h2>
<p>南國風霜冷似刀，元囊裹肚羨肥貓。何當試作京華客，笑脫風衣啖雪糕。</p>
<h2 id="用作詩機韻">用作詩機韻</h2>
<p>倘容形象被荷衣，絶勝騷人賦楚兮。咄咄競為文字戲，沉沉誰撥指針移。云亡其國多遺種，以囈成詩或孓黎。與子同焚少年字，祈從餘燼發靈芝。</p>
<h2 id="又用作詩機韻">又用作詩機韻</h2>
<p>二十年來事萬端，身如飛沫寄驚湍。心期百折衝崖岸，誰免孤萍墮漩瀾。莽莽幾回追故轍，逡逡於此駐征鞍。座中十八觀魚者，浪作新詩一笑看。</p>
<h2 id="俳句三章">俳句三章</h2>
<p>銀灰樓立面，冬日樹影正斑駁，監控頭看著。</p>
<p>清晨茶水間，銀匙閑轉黑咖啡，時光小漩渦。</p>
<p>詩性之論爭，神聖星空又沸騰，又一秒封存。</p>
<h2 id="學府路口占">學府路口占</h2>
<p>籠街高樹綠芽新，一夜車頭落葉深。總是嶺南冬意淺，套頭衫子又逢春。</p>
<h2 id="語及問余因有作">語及問余因有作</h2>
<p>憶賞梅花滿薊門，御溝春雪化無痕。狸奴盡日虛檐臥，猶夢初筵一笑恩。<em>肥貓名句：“問余齋主向我笑，謂我頗似江戶川。”</em></p>
<p>齋主聲名海內傳，於今鱗爪匿蒼烟。憑誰遍探雲龍窟，求取新詩一百篇。<em>求問余詩集不得，詩詞論壇盡廢矣。</em></p>
<h2 id="嘲老孟寫詩">嘲老孟寫詩</h2>
<p>焚香硏墨寫新詩，忽爾臨箋筆意遲。立久耽看辭翰美，新茶忘沏是癡兒。</p>
<h2 id="憶貓">憶貓</h2>
<p>擁被思君春夜寒，蜷眠被角暖團團。逃家六載今何處？野巷空園露正繁。</p>
<p>群中指認兩依違，小者天眞大者威。未許高車攜寵物，懷中偷抱紙箱歸。</p>
<p>龜藏瑟縮抵家初，虎步巡遊飽食餘。栖身我亦暫為客，入主憑君便所居。</p>
<p>陽臺散置曬衣盆，交頸貪眠日色温。悔教醒來三月暮，無邊春色未封存。</p>
<p>人言絶育後能安，於汝遷遲欠一剜。一躍影融春夜裏，一啼一嘯總心酸。</p>
<h2 id="打卡">打卡</h2>
<p>如有公務員，殷勤以終日。早必九點至，晚亦五點出。沉默打卡器，時刻甚精密。一歲惟一作，周期復重置。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2025 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="https://cdn.jsdelivr.net/npm/swiper@11/swiper-bundle.min.js"></script>
	<!-- Initialize Swiper -->
	<script>
		var swiper1 = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
            effect: 'fade',
            autoplay: {
                delay: 2500,
                disableOnInteraction: false,
            },
			pagination: {
				el: ".swiper-pagination",
				clickable: true,
			},
    });
	</script>
    <!-- Initialize Swiper -->
    <script>
        var swiper2 = new Swiper(".article-photos-swiper", {
			slidesPerView: "auto",
            spaceBetween: 30,
            centeredSlides: true,
            effect: 'fade',
            autoplay: {
                delay: 3500,
                disableOnInteraction: false,
            },
            pagination: {
                el: ".swiper-pagination",
                dynamicBullets: true,
            },
        });
    </script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 480,
                      lastRow : 'justify',
                      margins : 10
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>