<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title>鈐山堂集卷第一 賦 |  Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title">鈐山堂集卷第一 賦</h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    <header class="article-header">
      
    </header>
    
    
    <nav class="js-toc"></nav>
    <div class="article-entry js-toc-content" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h2 id="祗役賦">祗役賦</h2>
<p>上纂阼之七年，餘承乏禮卿之佐，祗役顯陵。發自國門，馳燕趙之郊，遵衛涉淖，經鄴城，逾大河而南趨襄鄧，以入於郢。周爰咨諏，有懷靡及，延覽古跡，慨然遐慕。爰敘行歷而作賦焉，其辭曰：</p>
<p>歲屬著雍，日離鶉次，皇帝升法宮，御宸扆。有詔若曰：朕賴先德，獲纂天序。睠惟顯園，越在郢里。霜雨悲懷，靡遑寧止。爰飭崇儀，備典昭祀。咨爾禮臣，其往予使。於是臣拜稽首，對揚王休，承皇命於當寧兮，備大使於山陵，寶冊授以燕賜兮，賚金幣之爛盈。引閣門而陛辭兮，戒祖道而南征。</p>
<p>爾乃抗節都亭，騰符赤縣，台省征言，公卿張餞。旰斂物以舍郊兮， <sub class="note">周禮：<em>雜帛為物，大夫建物。</em> 儀禮：<em>舍於郊。</em></sub>夙展載而趨傳。涉漯河之修梁兮，窺黃流之奔駭。<sub class="note">盧溝橋河名小黃河，其流濁也。</sub>洄桑乾之經恆兮，合衛河而赴海。<sub class="note">漯源出西山桑乾山，經太行山入橋，至直沽，與衛河合而入海。</sub> 顧天府之都會兮，巋堂陛之雄塏。<sub class="note">蘇秦謂：<em>燕，天府之國。</em> 寰宇記云：*一大都會。*梁襄云：*地處雄要，北倚山險，南壓區夏，若坐堂陛。*範鎮賦：<em>慱大爽塏。</em></sub>食中都之息足兮，眺廣陽之故績。<sub class="note">中都，春秋時名，有廣陽故城，今良鄉縣。</sub> 心遲遲而有違兮，還慕瞻乎京邑。簡書畏而遑處兮，騑周道其焉廢。日履上谷而慕楊盧兮，路厥鄉而起式。<sub class="note">上谷，秦郡名，今涿州。楊震，涿守。盧植，涿人。</sub> 晝餘茇於宥𢦦兮，<sub class="note">𢦦音戒，五代鎮名，今安肅。</sub> 倏保定之夕屆。誦橫翠之雄賦兮，信控扼之險隘。<sub class="note">劉因作橫翠樓賦。</sub> 自秦漢而為巨鹿兮，底五代而歸胡界？中國望兮吐蕃，宋陵悲兮虛塊。<sub class="note">劉因賦：*控雁門之右塞，引雉距之清流。倚太行之宕觀，接易水之長洲。*秦為上谷巨鹿二郡，五代割屬契丹，宋欽陵、慶陵、安陵在焉。</sub> 陗山路之昧塞兮，橫唐河乎倒馬。<sub class="note">唐河，在唐縣西十三里。倒馬，關名。</sub> 嵸葛洪與太一兮，紛合沓而屏野。<sub class="note">葛洪，太一，皆山名。關西南層巒迭嶂，此特其高者。</sub> 猗堂閱古之若新兮，並不敝於嘉山。羨名卿之偉略兮，炳圖籍之班班。<sub class="note">嘉山，定州山名。閱古堂，韓魏公帥州時建，繪古今名賢事於壁。</sub> 閱恆山之隩區兮，嘆欒武子之霸烈。嗟李牧之將才兮，乃信讒而取滅。<sub class="note">真定，漢恆山郡。</sub> 浩滹沱冶河合兮，絙金堤其隒氻。<sub class="note">元史：滹沱河本微，與冶河不相通，後二水合其流，始屢壞金大堤為患。</sub> 何湍悍而遽冰兮，信王命論之非惑。<sub class="note">光武兵至河，視冰合，遽渡。</sub> 伊倉卒具乎麥飯兮，乃名亭而載德。<sub class="note">馮異為光武具麥飯於此，有麥飯亭。</sub> 蕞趙州其作國兮，停余車其興思。何虎狼之強敵兮，獨持璧而完歸。示死國之有人兮，陰折衝而申威。視卻霸之賈環兮，厥勢難而功奇。彼以亶父例責兮，惡知乎立國之權機。<sub class="note">趙州，古趙國。晉韓起聘鄭，欲賈鄭商人環，子產不許，曰：恐為晉鄙也。楊龜山以大王事狄，責完璧之過。</sub> 崒大行雄鎮邢台兮，漳水汨其帶縈。<sub class="note">順德府為古邢國。</sub> 登叢台以惆悵兮，感蔓草兮流塵。當妖曼之悅陳兮，豈識夫異代之悲辛。<sub class="note">邯鄲叢台，趙王歌舞地。</sub> 聞漳河其總余轡兮，俯清濁之異同。驚累累其塚連兮，乃知曹計之云窮。<sub class="note">漳河二源，出山西曰濁漳，出平定曰清漳，俱入衛河。道旁有曹操疑塚七十三處。</sub> 厲猛氣之飄疾兮，窺神器乎梟雄。苟有愧將焉逃兮，藏天下其疇訌。唾偽跡而驅馬兮，突古羑里之城屹。<sub class="note">彰德羑里城，文王演易處。</sub> 盡忠誠以蕩蕩兮，遺厥難焉而彖易。發天秘以開人兮，俾三綱九法乎無斁。卒化德以悔悟兮，畀伯鉞以謝失。何史臣之厚誣兮，仗閎散以賂釋。偉湯陰之正氣兮，孕精忠之武穆。憤二聖之莫反，兮指朱仙而奮轂。使金牌之不出兮，豈唯故畺之能複。何宋帝之遺親兮，使吾人籲天而莫贖。卒英烈耿天地兮，怍奸人兮世戮。<sub class="note">岳武穆，湯陰人。</sub> 怵淇衛之降災兮，恍殷憂而欷歔。火朝覿而道茀兮，野彌蝗而墾蓺。無列樹與川梁兮，塗積骴而忍視。<sub class="note">是歲，衛輝以南皆旱災。</sub> 俠繪狀以陳圖兮，黯發粟而矯制。爰觸目而惕中兮，徒慚乎古之為使。濟滎澤而南逝兮，越洪河廢告渺。陽侯怒而天吳號兮，羌禠魄而震掉。蓋五千里而達中士兮，逾九折而出西徼。非都實其疇窮兮，靡昂霄其焉考。<sub class="note">都實，元人，窮河源。後翰林學士潘昂霄得其說，為河源志，世言河九折，彼地有二折。蓋乞兒馬出，反必赤裏也。</sub> 陟鄭郛而躋丘墳兮，想裴相之平淮。唯廟堂之成斷兮，知人善任而無猜。何彥章之忠勇兮，罹金虎而功隤。若子皮之授政兮，更千古而微儕。<sub class="note">裴度平淮西時，駐節於鄭州西門和義橋，後人立祠於此。王彥章為後梁鄭州防禦使將，戰馬踣，被唐莊宗擒，不屈死，葬此，歐公為記。鄭子皮知子產賢，授之政曰：虎帥以聽，誰敢犯子。</sub> 朝發軔乎新鄭兮，應國御而告曛。<sub class="note">葉縣，古應子國。</sub> 嘉二水之渙渙兮，濟餘輿於溱洧之潯。閱歷孰匪古事兮，心賞貴於所欽。登高丘而眺昆陽兮，發毛豎而魂慄。想漢兵之決戰兮，犯初鋒於尋邑。虎豹象羆其咆哮兮，猛士雲屯而川溢。眷炎阼之載興兮，豈僭竊之能敵？嵷 <sub class="note annotation"><span class="note-mark">校</span>：本左山右甬，今無此字。</sub>嵩麓之嶻嶪兮，阤綿亙而趨南都。<sub class="note">南陽也，古稱南都。</sub> 倏岡斷而盤回兮，隱臥龍之故廬。<sub class="note">地志：臥龍岡起自嵩山，綿亙數百里，至南陽而止，回旋如巢然，諸葛亮草廬在焉。</sub> 想疆理之區畫兮，咸分鼎之弘圖。感三顧而一出兮，果靡言而不符。城南滸而曰樊兮，峙荊襄之屏翰。義云長之困仁兮，慨英富之死戰。<sub class="note">關羽圍曹仁於此。張弘範攻樊城，曰襄在江南，樊在江北，樊破則襄亦下。以舟師截江，銳師薄樊城，城陷，漢英死焉。牛富率死士巷戰，進遇民居，燒絕街道，赴火死。</sub> 振吾纓而斯濯兮，鑒清漢之浟浟。源嶓冡而入江兮，會沮泌之諸流。<sub class="note">漢水源出隴西嶓塚山，由漢中流經均州、光化、襄陽，東南至宜城大別山入江。</sub> 臨山南之層觀兮，造襄土而停輈。<sub class="note">襄陽郡治有山東南道樓，唐李陽冰篆。南觀群山，北望中原，為一郡之勝。</sub> 美哉！邈乎茲土之舊也，挾巨浸以為池，面崇山以為郭，嵬峴岡而橫亙，沛檀溪以邪絡。跨益僰而徹梁洋兮，極湖湘而控宛豫。曹操嘆為金城兮，司馬謂為要地。<sub class="note">曹操過白馬山，嘆金城千里。魏司馬懿云：御寇要地。</sub> 鎮有祜而歸心兮，<sub class="note">羊祜</sub>  士得侃而倍氣。<sub class="note">陶侃</sub> 虞議定而鄧完兮，<sub class="note">虞允文</sub>岳志決而金避。<sub class="note">岳飛</sub>城東南之根本兮，何宋人之失計。今古同於一嘅兮，撫長川而嘆逝。釋余馬於宜城北兮，斯惟善謔之古驛。彼放鵠而揭籠兮，雖辯士而於國益。<sub class="note">宜城縣北二十里，古善謔驛，今名潼口驛。有淳于髠墓在驛，即髠放鵠之所。</sub></p>
<p>於是商秋肅節，玄雲霈陰，涼風淒其薄體，蒙雨鬱兮下零。眷庭楸之墜葉兮，感賓雁之遺音。未境入而壝壇兮，在畫階而北帷。不假宮而布幕兮，式三展而登輿。<sub class="note">儀禮：使者及境，畫地為階。帷其北不為宮，布幕展習其禮。</sub> 邦郊近而物張兮，候人闢為前驅。修閭帥而追胥兮，野廬環而守塗。授館致餼，官正蒞事。司事至而請期，餘乃沐熏而戒具，笳吹雷動，部乘雲屯，嚴鼓載奏，冠裳駿奔。庭燎炎晣而燭天，簫管軒磕而聾山。曳雲梢而拂電，樹虹旃而隱巒。華翟奕奕，清瑟雍雍，春醴維醇，燔炙亦從。陳殷薦於寢廟兮，上徽稱於祏主，寶冊讀而帛焚兮，易宮懸而萬舞。拓園陵之舊觀兮，飾宮寢之新度。侔崇侈于天壽兮，效大享于皇祖。</p>
<p>於斯時也，屬工役，課章程，百伎呈材，大功以成。鬱翬飛以鳥革，峭繩直以準平，嵯峩嵬嶪，猗靡隱嶙。邈侯王而特出，譎帝藏而鴻紛。據坤靈之傑勢，承蒼昊之精殷。苞陰陽之神化，舍元混之絪熅。甘露被於楸檟，玄醴湧於唐陳。朱桂蓊鬱於平墄，蘭之<sub class="note">疑為芝</sub>鼓祥風而激芬。禺強扶其左右，<sub class="note">禺強，北方神名。</sub> 堪坯呵其域扄。<sub class="note">堪坯，太山神名。</sub> 永安固以祉福，為社稷之基寧。爾乃登白雲兮激皇荂，撫陽春兮動虞賡。訪解佩之浦，尋聊屈之岑，訊五龍之堰，沿龍鳳之潯。盤踞聳觀，污隆測景，浮漢江兮連澨泗，阻石城兮臨京嶺。</p>
<p>嗟乎！偉哉！夫此郢方兮，在春秋而虎視兮，霸齊晉而莫制。在戰國而爭帝兮，強如秦而亦闢。光武以之複漢兮，舂陵為之啟瑞。諸葛躍馬而興蜀兮，呂陸揚英而顯譽。東晉倚之為強兮，梁人憑之易氏。自時厥後，匪一春秋，遂為偏方，降為下州。山川雄氣，停凝憤盈，一旦發洩傑出，真人纘往聖之線緒兮，複中古之隆平。藐餘生之何幸兮，亨運還而陽長。赤餘衷而見揆兮，簡駿命而弘獎。布幾筵而實來兮，懼委命兮草莽。竭愚誠以效職兮，庶副孝思乎深望。</p>
<p>誶曰：赫赫中興，弘我明兮！不顯惟德，極尊親兮！頒是大物，萬古程兮！監此四國，求民之瘼兮！仁以為理兮！敷天以慰兮！臣職庶靡悔兮！</p>
<p><sub class="note annotation"><span class="note-mark">楊慎曰</span>此則似潘岳西征之工，而無其繁蕪之病。</sub></p>
<h2 id="景雲賦-&lt;sub&gt;有序&lt;/sub&gt;">景雲賦 <sub>有序</sub></h2>
<p>聖天子即位，十有七載，明飭庶治，協和兆民。既正郊祀，既崇廟祀，乃稽古禮，發綸音，尊嚴父以配帝，開明堂而大享。歲在戊戌，月惟季秋，百物告成，報禮斯鈝。先三日，己丑日正午，天宇澄霽，有五色雲氣，抱日光，採絢爛，熠耀如綺，臣民瞻呼，久之不息。考諸載籍，若煙非煙，若云非雲，鬱鬱紛紛，蕭索輪囷，是謂慶雲，亦曰景雲。此嘉氣也，太乎之應。援神契曰：天子孝則景雲出游，信斯言也。允符今日之徵。況自虞廷歌罷，官紀不述者，閱三千年於茲矣。恭惟聖上，夙秉純孝，肇興曠儀，方當庀事之期，即協天心之豫。明德達於惟馨，靈符昭乎有象。式美虞黃之化，維新河洛之章。臣嵩忝備禮官，恭承盛事，謹撰景雲賦一首，奉紀殊祥，竊附於古詩人頌德陳事之義，賦曰：</p>
<p>于明後之御天兮，儼穹窿而下親。昭景雲以垂象兮，光煜鬱而紛演。初絪縕其射採兮，倏蓬勃以景煥。恍騰龍以擢形兮，若翔鸞之摛翰。既霏廓而氛澄兮，亦葩蔚而柯散。俄捧日以昭回兮，歘繞空而粲爛。非煙霧其曷類兮，苞五色而融成。映台觀而掩鬱兮，獨光絢乎紫庭。眾卭首以駭目兮，感熙事之無前。載閱墳籍其何祥兮，乃孝德純至而格天。玉燭輝爍以磅礡兮，光華亙乎九埏。彰聖化之洪龐兮，昭文命於萬年。惟郊祀暨廟享兮，秩百禮而率舉。羌明堂之未備兮，聖心鬱而未遂。物阜成而曷報兮，荷生成其孰主。皇考淵德以啟聖兮，上巍巍而為伍。盍我將而我享兮，父昊天其來。子爰卜吉而告虔兮，神仿髴而延竚。倏嘉悅以生色兮，舒雲章而為祥。默無言而示兆兮，旌帝德之輝光。昔帝堯之沉璧兮，感斯瑞之昭格。虞陳祜以作歌兮，亶榮光之四塞。黃合宮之初構兮，亦發祥而彰德。猗我後之聖神兮，軼遐軌於百王。聿崇禮之肇稱兮，紛來籍乎殊祥。粵昔事帝圜丘兮，垂寶露之穰穰。何先後之一揆兮，信感通之不爽也。</p>
<p>歌曰：倬彼景雲，龍之翔兮！熒熒煌煌，爛天章兮！天心寵嘉，聖孝備兮！聖德廣運，望如雲兮！臨照四方，光八表兮！於萬斯年，旦複旦兮！</p>
<h2 id="恭和聖制初夏奉聖母舟行賦">恭和聖制初夏奉聖母舟行賦</h2>
<p>嘉靖丁酉，孟夏初吉，皇上有事山陵。既，乃駐蹕金山，奉聖母章聖皇太后御龍舟，泛於西湖，享至養以尊安，屆昌辰而娛侍。於是上親灑宸翰，制古賦一首，從官詞臣，咸踊躍忭蹈，而恭和焉。嵩謹賦曰：</p>
<p>逾國門而西騖兮，歷岡阜之袤長。屆迎夏之九辰兮，協帝德之盛陽。金山矗而佳麗兮，巨浸匯以汪洋。御龍舟而臨泛兮，震鐃吹之喤喤。牙檣耀日以聯集兮，羽葆承風而飄揚。惟皇大孝，隆至養以奉慈歡兮，豈汾游之可方？凌浩渺而遡空明兮，俯雲影於天光。慶四海之寧謐兮，民熙物阜。嘉股肱之得人兮，主聖臣良。冠百王以首出兮，咸一德而允臧。乃聖心猶惓惓兮，粵稽古而圖治。灑宸翰之謙衝兮，同堯舜儆戒之弗忘。仰聖神之廣運兮，配天罔間。期懋敬於無斁兮，皇國是匡。</p>
<p>誶曰：四月維夏，景物嘉兮！爰奉慈顏，悅且康兮！法祖用賢，懋治功兮！乃賡載歌，以永傳於來世兮 ！</p>
<h2 id="嘉禾賦-&lt;sub class=&quot;note&quot;&gt;有序&lt;/sub&gt;">嘉禾賦 <sub class="note">有序</sub></h2>
<p>皇上至德格於三靈，嘉祥應於嗣歲。乃甲辰秋八月，帝苑之田，穀生一本雙穗，計六十四本。臣嵩獲奉命，同諸臣觀之，同本異岐，厥穗挺出，厥實駢垂，誠希世之上瑞也，蓋閱歲而再見焉。倚歟休哉，謹拜稽首，而述賦曰：</p>
<p>維聖皇之御極兮，恆志存乎四方。念民食之維寶兮，祈上天之降康。猗精運而誠感兮，肆受祜於我將。乃嘉禾之薿薿兮，倏帝畝以呈祥。曰一本而雙穗兮，何生殖之異常。矧數擬於八八兮，備羲畫之陰陽。將神明之樹藝兮，抑方宿之垂芒。迎金風而薦實兮，浥玉露以含芳。慶豐穰於農扈兮，擬倉廩於茨梁。豈周禾之足稱兮，匪漢麥之可方。知太和之攸萃兮，表至眷於玄蒼。</p>
<p>重曰：惟聖至仁，撫四方兮！一德升聞，格九光兮！雨暘均調，地獻祥兮！嘉禾丕生，徵百昌兮！神人胥慶，樂且康兮！惟聖萬壽，福無疆兮！</p>
<h2 id="橫山賦">橫山賦</h2>
<p>吳之東南，有山曰橫山者，州之望也。山有五塢，境號幽邃，盧子師陳構室居之。盧子名系，仕籍而志隱岩石。予乃為辭以慰喻之云：</p>
<p>伊橫山之神秀，奠吳會之奧區。矗岩巒之合沓，渺林岫之縈紆。石湖南阻，震澤東望，澄景泓渟，層波回瀁。哀猿吟兮翠屏，白鳥宿兮煙浪。樹嵓崿以樛枝，石硿礲而成象。摽五塢而得名，乃瑰跡而殊狀。爰有飛流懸瀑，滅瀨漎淙，界青壑而成簾，霈銀河而瀉空。八樹灌生，馥馞菁蔥。鳳翎連娟擢修竹，車蓋偃蹇團喬松。至若朱霞曜岡，白雲綿嶺，蒙曦暾之丹氣，曖皓灝之素景。雖赤城兮壚峰，曾不足喻乎茲境。</p>
<p>故方輿紀圖，仙隱遺跡。羽士侈宮，禪伯留錫。抗宇崇甍，明壁洞室。或憑崖崿之清峭，或翳篁棫之蒙密。粵稽馬云，宋代之賢，登憩茲山，樂而賦焉。攄英詞於篇翰，寄妙賞於風煙。地得人而逾勝，跡因文而乃宣。曠之千祀，乃屬盧子。吐蕙含氏，凝章挺思。結雲松之高盟，攬薜荔之頹址。爾乃決椔翳，披蒙茸，疏芳沚，掇幽叢。遵藏修之往躅，肇營考於新宮。專一壑之特勝，翕眾美之來宗。苔軒貯月，蘿幌留風。林窅窅兮可以觀妙，雲溶溶兮為之蕩胷。窺墳素兮長囿，振荷衣兮遙峰。及夫金門薦書，華省簉屬，繡襮瓊裾，文茵丹轂。掄材江介，賦政關澳，志與事以時違。俗嬰情而相逐。睠望故岑，惄焉勞心。結思蘅若，軫懷溪林。驚帳蕙之夜鶴，變園柳之春禽。撫絲桐而獨和，倚尊酒而孤斟。折瑤草而自惜，乃獨以寄夫徽音。</p>
<p>乃謠曰：湖上山兮彌白雲，湖洲草兮春複春。臨滄流兮弄明月，攀玉樹兮懷佳人。嗟夫！寓形宇內，殊族萬科。志士弘濟，達人寤歌。耦耕沮溺，環轍丘軻。慨流坎之靡形，貴所立之弗磨。履貞信以為途，庶吾行之無頗 。</p>
<hr>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>

	<script src="/libs/tocbot/tocbot.min.js"></script>
	<script>
    tocbot.init({
      // Where to render the table of contents.
      tocSelector: '.js-toc',
      // Where to grab the headings to build the table of contents.
      contentSelector: '.js-toc-content',
      // Which headings to grab inside of the contentSelector element.
      headingSelector: 'h2, h3',
      // For headings inside relative or absolute positioned containers within content.
      hasInnerContainers: true,
    });
	</script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>