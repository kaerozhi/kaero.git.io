<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title>鈐山堂集卷第四 詩前藁三 |  Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title">鈐山堂集卷第四 詩前藁三</h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    <header class="article-header">
      
    </header>
    
    
    <nav class="js-toc"></nav>
    <div class="article-entry js-toc-content" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><p>漁石唐龍 、升庵楊慎評點</p>
<h2 id="郊祀">郊祀</h2>
<p>天行駕鳳虯，春祀重圓丘。殿幄紅雲繞，壇松壁月流。馨香薦明德，穰簡集洪休。萬國觀成事，宮筵慶玉旒。</p>
<h2 id="拜陵廟作">拜陵廟作</h2>
<p>六帝神游迥，諸陵禦氣濃。泉飛千尺瀑，枝偃萬年松。一自仙城閉，徒看雲壑重。遺弓小臣抱，悵望鼎湖龍。</p>
<h2 id="謁泰陵">謁泰陵</h2>
<p>先朝趨禁陛，今日上陵台。詎識龍驂遠，猶疑寶扇回。雨垂蒼栢淚，風動碧山哀。千歲岐周下，空傳鳳鳥來。</p>
<p>季年深望治，帝德日光輝。聽攬收群策，憂勤總萬機。最傷憑玉幾，那複見宵衣。慟哭朝陵使，秋晨奠幣歸。</p>
<p>問士晨頒策，焚香夜祝天。恩同滄渤水，東去無回年。袞舄紅雲裏，園陵白露前。神游念王室，龍馭儻來還。 <sub class="note">乙丑廷試，宮中禱天，有願得真才之語。</sub></p>
<h2 id="西陵觀月">西陵觀月</h2>
<p>萬古秋天月，西陵午夜看。影流蒼栢罅，光滿碧雲端。節序逢搖落，山河對鬱盤。憑高瞻玉宇，正憶鳳樓寒。</p>
<h2 id="下陵作">下陵作</h2>
<p>歸驂悵何適，遲回陵路東。還循白石徑，遙下翠微宮。冉冉開松霧，飄飄墮澗風。今宵有佳興，明月萬山中。</p>
<h2 id="謁陵途次柬子淵太史">謁陵途次柬子淵太史</h2>
<p>公我相攜久，朝陵複此行。暫違清禁直，重問碧山程。聽雨驚宵夢，看松愜野情。喜隨冠蓋入，立馬萬峰晴。</p>
<h2 id="酬崦西侍讀見贈上陵之作">酬崦西侍讀見贈上陵之作</h2>
<p>時秋重祠事，吾喜得山行。是日愁霖淨，風煙破曉晴。看雲千嶂立，臨水一詩成。為誦瓊瑤句，渾忘羈旅情。</p>
<h2 id="酬未齋宮諭見贈">酬未齋宮諭見贈</h2>
<p>先皇陵殿枕秋風，下馬來瞻夕照紅。流水猶疑響環佩，長松只訝擁虯龍。雄關北踞通秦塞，迭嶂西馳繞漢宮。欲寫神功鐫嶧頌，綠崖蒼壁倚天穹。</p>
<p>栢林溪路轉紆餘，怪石凌空不受驅。帝作大邦勞眷顧，民於此地敢樵蘇。峰巒四合看屏障，水樹千重入畫圖。人世丹丘驚險絕，仙山蓬島訝虛無。</p>
<h2 id="酬石門侍讀見贈">酬石門侍讀見贈</h2>
<p>翻屋秋霖作夜驚，出城晴旭稱郊行。謾於夷險思身事，卻以憂歡見友情。山月解裝陵屋白，澗風騎馬栢林清。浮塵擾擾非吾意，臨羨滄州愧濯纓。</p>
<h2 id="宿昌平劉諫議祠次韻贈蒲汀學士">宿昌平劉諫議祠次韻贈蒲汀學士</h2>
<p>秋原六轡詠如絲，蓬閣金蓮下直時。貪看碧山頻駐馬，喜過琳宇謾題詩。周田禾黍民歌歲，漢室園陵吏奉祠。仙侶別離知不慣，玉堂明月定相思。</p>
<p>高館茶煙裊鬢絲，話闌清漏轉多時。塵埃偶下留徐榻，蘭荰重吟吊屈詩。浮世光陰悲逆旅，大邦名哲仰新祠。呌閽莫上憂時策，倚檻遙興萬古思。</p>
<h2 id="正德戊寅正月七日駕自宣府回前期頒賜廷臣服色是日大雪百官迎德勝門外首臣奉觴致辭稱賀即事紀述">正德戊寅正月七日駕自宣府回前期頒賜廷臣服色是日大雪百官迎德勝門外首臣奉觴致辭稱賀即事紀述</h2>
<p>彪衣麟袍夾路來，飛魚繡蟒皆新裁。千官盡出都門道，萬乘遙從朔野回。瑞氣晴浮丹鳳闕，先聲曉過白龍堆。東風吹雪度城隈，流英落絮舞徘徊。王春玉歷三陽動，人日仙蓂七葉開。列炬通城明似晝，騰車廣陌沸成雷。騎營下令羅霜仗，帳殿留歡捧禦杯。小臣獻壽頌休哉，陛下神武英雄才。龍庭驅醜虜，雁塞○ <sub class="note">闕一字</sub> 氛埃。寧如漢天子，空上單宇台。鴻名駿烈垂千禩，帝德皇風被九垓。</p>
<h2 id="回鑾詩">回鑾詩</h2>
<p>長楊騎火紅，漢帝夜還宮。觀兵誇出塞，獻捷賀平戎。旌竿颭飛雪，鐃吹喧高空。百琛陳闕下，八駿游寰中。千歲升平樂，歡燕曲難終。</p>
<h2 id="賜衣">賜衣</h2>
<p>宮衣錦叚新，宣賜徧臣鄰。繡紋盤虎豹，金彩織麒麟。詔向龍沙遠，頒從玉陛均。拜登齊闕謝，愧省獨牆循。士節論辭受，君恩愛笑顰。禮看超等級，勞豈效涓塵。荷德乾坤大，糜財府庫貧。先朝題歲月，諸道貢奇珍。貂座儀章濫，鵜梁諷諭陳。縉紳皆用武，輦輅尚留巡。暗憶垂裳治，虛慚挾纊仁。日占青海使，寒望翠華春。未厭干戈役，私嗟章甫身。</p>
<h2 id="徐氏北樓">徐氏北樓</h2>
<p>徐君北檈上，今賦北樓詩。舊賞客頻異，狂歌酒莫辭。簾開新月色，菊對晚霜枝。勝地今皇國，休歌王粲詞。</p>
<h2 id="雨">雨</h2>
<p>暑雨新秋劇，茆廬濕不禁。氣蒸時見日，陰積轉成霖。雲霧北山密，煙波南國深。床頭有濁酒，獨酌散幽襟。</p>
<p>日日浮雲色，深疑失太陽。葉深聽更急，葵意仰何長。鄰屋垣頹共，泥塗馬去妨。庭間獨鳴鶴，爾亦念高翔。</p>
<h2 id="登報國寺閣">登報國寺閣</h2>
<p>毗廬閣望盡京華，樓閣參差雲霧遮。雨雪高城催歲暮，音書故國渺天涯。</p>
<p>代北風煙迷處所，雲間孤影見鴻飛。閨中錦字空相憶，塞上金鞍仍未歸。</p>
<p>後皇開山祗樹林，直布大地皆黃金。朱甍矗起雲天麗，翠木環圍石道陰。</p>
<p>南去北來何日了，勞勞千古更魂消。才過報國松間寺，又度盧溝月下橋。<sub class="note">古有勞勞、銷魂二亭。</sub></p>
<h2 id="冬閏和李宮諭">冬閏和李宮諭</h2>
<p>歲閏移陰律，寒深值晚冬。市飆連九陌，樓雪俯千墉。宮醞閒能醉，鄉書病懶封。虛慚殿門籍，寂寞臥高舂。</p>
<h2 id="除夕和石潭學士時車駕狩於榆林-正德丁丑">除夕和石潭學士時車駕狩於榆林 正德丁丑</h2>
<p>更燒殘燭坐虛筵，起視明星在遠天。客夜杯盤隨俗舉，城春花柳向誰妍。愁心暗逐階蓂老，芳訊頻經隴月圓。身事流年那可道，箕山終愧古人賢。</p>
<h2 id="元日用前韻">元日用前韻</h2>
<p>椒觴栢酒對春筵，樓雪宮雲倚曙天。後飲屠蘇驚老大，驟看花蘂笑新妍。青山近郭浮煙迥，碧樹籠街淑景圓。已見三陽開道泰，早聞連茹進才賢。</p>
<h2 id="送客">送客</h2>
<p>春來每日晴明少，送客城陰騎馬遲。返照沙邊寒欲斂，行雲江上曉頻移。謾勞藥褁供愁病，且折花枝當別離。故里交親如問訊，石泉山月負幽期。</p>
<h2 id="符子冬暮發京南邁予日思之恨不能從也作此訊寄">符子冬暮發京南邁予日思之恨不能從也作此訊寄</h2>
<p>北風日日河氷壯，愁病思君萬里行。江上歸帆何日到，天涯旅夢幾回成。青春自改浮雲色，幽谷虛傳好鳥聲。逋客總貽猿鶴笑，故山空系薜蘿情。</p>
<h2 id="再至都下子容侍讀兄敘舊見貽用韻和酬">再至都下子容侍讀兄敘舊見貽用韻和酬</h2>
<p>遠別豈知仍聚首，相迥不厭屢回車。江湖句憶停雲裏，勛業心悲覽鏡餘。海內故交誰在眼，病來臒貌獨憎予。摧頹敢附青霄翼，忝竊還登白玉除。</p>
<h2 id="少傅靳公歸丹徒">少傅靳公歸丹徒</h2>
<p>黃閣絲綸貴，東山水石情。留侯終謝病，疏傳早辭榮。江寺移舟近，城居種竹清。揮金會鄰曲，舉酒話升平。</p>
<h2 id="贈董宮諭">贈董宮諭</h2>
<p>揚帆別潞渚，鳴騶指越鄉。恩輝馳滿路，顏色奉高堂。賜錦裁春服，宮醪獻壽觴。五色文章貴，天池待鳳凰。</p>
<h2 id="崔子謝病還鄴懷寄">崔子謝病還鄴懷寄</h2>
<p>相送出郊寺，獨歸愁郭門。春城涉遠道，朝雨戀芳樽。幽夢時或到，素心誰共論。若為經濟畧，歸臥水雲村。</p>
<h2 id="贈劉使君之成都">贈劉使君之成都</h2>
<p>爾向蠶叢去，榮分竹使符。泝江瀧石險，入邸鶴琴孤。雪嶺看松日，蓉城坐畫圖。文翁有石室，千古在成都。</p>
<h2 id="贈汪尉">贈汪尉</h2>
<p>裘馬去翩翩，人稱縣尉仙。榜歌津柳外，官舍海雲邊。魚蠏環溪市，蒹葭入野田。相送憶佳政，無為別興牽。</p>
<h2 id="送進士陳則英歸覲">送進士陳則英歸覲</h2>
<p>長安闕下送離觴，才子寧親赴北堂。已喜登科同片玉，曾看作賦比長楊。歸帆夜度閩川月，舞袖春攜漢殿香。暫到故園非久別，雲霄計日待鵷行。</p>
<h2 id="奉同溫宮諭移疾寺居之作">奉同溫宮諭移疾寺居之作</h2>
<p>九衢車馬暗塵氛，仙客西堂臥白雲。靜愛市朝堪吏隱，勝將泉石與僧分。澄心夜對蓮花水，秘曲朝披貝葉文。獨有可人期不至，素琴蘿徑立斜曛。</p>
<h2 id="倫編修歸娶例贈">倫編修歸娶例贈</h2>
<p>捧詔辭東觀，鳴檝下南川。皆言歸駟日，不羨棄繻年。寒度梅花嶺，春歌桃葉篇。知君世良史，來續子長編。</p>
<h2 id="贈致政李尚書">贈致政李尚書</h2>
<p>時士皆求遇，明公屢乞身。三朝均雨露，八座切星辰。闕望辭明主，林歸複幾人。青宮增秩重，綠野構堂新。柳暎懸車夕，花明放棹春。今朝國門道，嘆息望行塵。</p>
<h2 id="湯處士">湯處士</h2>
<p>此生已老蠹魚間，猶抱遺經手自刪。他日襄陽訪耆舊，龐公知在鹿門山。</p>
<h2 id="溫宮諭省覲">溫宮諭省覲</h2>
<p>巴道瞻雲迥，燕關立馬寒。行辭青殿直，歸奉彩衣歡。宅傍花溪掙，杯沾菊露團。寧當戀丘壑，遄擬接鵷鸞。</p>
<h2 id="送王提舉">送王提舉</h2>
<p>裝車候明發，薊城煙露寒。壯心悲遠別，苦節耐微官。天地重溟盡，江山百粵盤。攜家赴蠻徼，南斗望長安。</p>
<h2 id="贈余太史副憲廣東">贈余太史副憲廣東</h2>
<p>含香舊仙吏，何事下蓬萊。斧鉞移南海，星辰別上台。嶺遙思馬度，關曉見梅開。五典敷文教，三長嘆史才。一去青冥鶴，芝田遲爾回。</p>
<h2 id="登慈仁寺閣餞楊殿撰">登慈仁寺閣餞楊殿撰</h2>
<p>獨鳥層雲盡，驚鴉落木多。登高堪一賦，送遠柰愁何。闤市空塵霧，僧房自薜蘿。臨觴勸取醉，此地幾經過。</p>
<h2 id="徐侍讀別後寄贈">徐侍讀別後寄贈</h2>
<p>行輈望已遠，悠悠那複親。微霜映郊樹，斜日暗京塵。身病嗟行役， <sub class="note annotation"><span class="note-mark">楊曰</span>澹而工。</sub> 情真念吐申。惟應梅驛使，頻寄薜園春。</p>
<p>昔約去同載，君去我留仍。寧知赤驥尾，不得附蒼蠅。對酒嘆宵月，買棹怯寒氷。忽枉河洲翰，離思渺然增。</p>
<h2 id="胡進士出宰東陽便省尊翁僉憲送贈">胡進士出宰東陽便省尊翁僉憲送贈</h2>
<p>渡淮津吏識，客似棄繻還。作宰銅章貴，寧親彩袖班。沙明嚴子瀨，花暗婺州山。應嗣霜台美，寧勞百里間。</p>
<h2 id="贈劉卿">贈劉卿</h2>
<p>春棹問南京，符台拜列卿。波晴搖浦樹，草綠上宮城。勝得江山覽，閒兼吏隱名。風埃日驅馬，攀望羨君行。</p>
<h2 id="張侍禦謫判晉州">張侍禦謫判晉州</h2>
<p>舊日埋輪使，中朝仰姓名。忽聞遷客詔，獨問晉州程。暮雨留看劍，長河對濯纓。浮榮是何物，且慰病身輕。</p>
<p>聖明恩意厚，謫官亦王畿。莫下楊岐淚，旋看賈傳歸。城臨滹水靜，樹繞晉山微。悵惜三春晚，風花幾片飛。</p>
<h2 id="贈侍禦乾德">贈侍禦乾德</h2>
<p>西蜀觀風使，春明別帝鄉。法星移益部，仙鵧下瞿塘。曉驛催霜節，秋燈檢皂囊。潘輿況扶侍，桑梓有輝光。</p>
<h2 id="贈王克明進士之吉郡">贈王克明進士之吉郡</h2>
<p>豫章十三郡，廬陵實壯哉。藝文今代盛，忠節古祠開。山擁青螺出，洲分白鷺回。投刃自茲去，人稱理劇才。</p>
<h2 id="集壽僧房餞少司成汪先生之南京和席間韻">集壽僧房餞少司成汪先生之南京和席間韻</h2>
<p>野寺攜尊訪昔游，石堂風雨坐相留。簷前老樹身全濕，竹裏深煙氣暗浮。多病此時湏勸酒，異鄉何處複登樓。平生詞賦關幽興，無柰江籬繞去舟。</p>
<p>君去扁舟碧水陰，古蘭幽杜藹芳襟。移榻野鷗陪宴坐，開尊江月照離心。春鶯自解遷喬木，海鶴誰應別故岑。悵憶先朝供奉日，西清鐘漏隔花深。</p>
<h2 id="賦少師楊公石齋">賦少師楊公石齋</h2>
<p>自昔愛此石，齋居因得名。省身成砥礪，比德象堅貞。色染雲嵐古，陰留竹栢清。補天功已巨，障海力猶勍。瑞擬川珍貢，高看國柱擎。鑴崖方紀頌，漱渚詎關情。願以如盤固，千秋奉聖明。</p>
<h2 id="題李學士畫">題李學士畫</h2>
<p>杏閣依青嶂，蘿軒俯綠疇。路迷仙子宅，花暗羽人丘。水訝伊瀍闊，山疑鄠杜幽。傍崖交雜樹，懸石下飛流。穀曉催禽哢，郊晴喚客游。誰言居玉署，長此對滄洲。</p>
<h2 id="瞻辰樓">瞻辰樓</h2>
<p>高樓薄泰清，宴坐接仙庭。風傳丹禁漏，天拱紫微星。樓下長安道，車馬塵冥冥。</p>
<h2 id="待曙樓">待曙樓</h2>
<p>聞鐘起振衣，展席坐東扉。松岩微月墮，花林芳露稀。悟澹境方寂，遣俗慮應稀。稍稍晨光集，眾禽川上飛。</p>
<h2 id="題楊時明瀛州別業">題楊時明瀛州別業</h2>
<p>別業踞仙洲，仙人洞壑幽。岩回疑徑斷，林抱見溪流。竹隱橫琴坐，花隨放棹游。終期謝簪紱，掃石臥茲丘。</p>
<h2 id="聽琴">聽琴</h2>
<p>閒客清宵撫玉琴，露涼新月在高林。憑君洗淨松風耳，無限人間鄭衛音。</p>
<h2 id="漁父">漁父</h2>
<p>滄洲漁父人不識，日暮移舟煙水寂。沙頭野飯暫維稍，蓬里天涼自吹笛。笛聲嘹喨度江門，荻花楓葉滿秋村。溪邊雲月長相待，世上功名安足論。</p>
<h2 id="李學士薇園秋霽圖題贈">李學士薇園秋霽圖題贈</h2>
<p>玉堂仙人入直還，盡日閒園惟閉關。展席平臨階下樹，開簾遙對幾前山。紫微陰深日卓午，石榻微涼過鳴雨。磵道聲飛泉瀑寒，雲根色颭莓苔古。仙人步屧出幽林，長嘯時聞鸞鳳音。手揮彩筆吟芳荰，目𧢇飛鴻彈素琴。琴書偃傲有餘清，竹窓今夜月華明。誰言西掖絲綸貴，更有東山蘿薜情。</p>
<h2 id="傳制遇雨紀事">傳制遇雨紀事</h2>
<p>三殿初開夜漏遲，從臣猶肅漢宮儀。喧呼馬僕燈沉陌，零亂鵷班雨滿墀。</p>
<p>每歲宗藩當遣使，錦旄龍節載恩輝。昨年冊禮彌年舉，聖駕新巡漠北歸。</p>
<p>至尊新免太皇喪，傳制分封舉舊章。周宗盤石千年固，漢使星軺滿路光。</p>
<p>向夕鳴鞘下建章，平明飛鞚出長楊。冠軍常侍俱承寵，白馬金鞍從武皇。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>

	<script src="/libs/tocbot/tocbot.min.js"></script>
	<script>
    tocbot.init({
      // Where to render the table of contents.
      tocSelector: '.js-toc',
      // Where to grab the headings to build the table of contents.
      contentSelector: '.js-toc-content',
      // Which headings to grab inside of the contentSelector element.
      headingSelector: 'h2, h3',
      // For headings inside relative or absolute positioned containers within content.
      hasInnerContainers: true,
    });
	</script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>