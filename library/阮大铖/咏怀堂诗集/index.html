<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title>詠懷堂詩集 四卷 |  Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title">詠懷堂詩集 四卷</h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    <header class="article-header">
      
    </header>
    
    
    <nav class="js-toc"></nav>
    <div class="article-entry js-toc-content" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><p>石巢阮大鋮集之 著<br>
南海鄺露公露 較</p>
<h2 id="四言">四言</h2>
<h3 id="岊彼詩-&lt;sub&gt;為詣[潘木公](http://ccddbecon.hc.keio.ac.jp/wiki/%e5%88%97%e6%9c%9d%e8%a9%a9%e9%9b%86%e5%b0%8f%e5%82%b3/%e4%b8%81%e9%9b%86%e4%b8%8b/%e6%bd%98%e7%a7%80%e6%89%8d%e4%b8%80%e6%a1%82)不果而賦也&lt;/sub&gt;">岊彼詩 <sub>為詣<a target="_blank" rel="noopener" href="http://ccddb.econ.hc.keio.ac.jp/wiki/%E5%88%97%E6%9C%9D%E8%A9%A9%E9%9B%86%E5%B0%8F%E5%82%B3/%E4%B8%81%E9%9B%86%E4%B8%8B/%E6%BD%98%E7%A7%80%E6%89%8D%E4%B8%80%E6%A1%82">潘木公</a>不果而賦也</sub></h3>
<p>岊彼三山，江海是藩。分波若畎，立表疑茎。百谷宗之，昼夜盍云。彼崇者阿，亦丰斯殖。药露炎滋，林芳寒特。以迨川祇，厥驯尔德。君子之有，君子之宽。令仪千岳，澄思怀渊。行芳气洁，式则幽兰。好逑用展，秋棹烟飞。曙霞汐月，是见容辉。未谓几及，风水乖违。言及言归，中心弥捣。俯怍孚鱼，仰惭求鸟。籉笠祁祁，讵如綦缟。班荆采绿，约在春祺。敬此寒山，松柏保之。居诸以寸，亦莫不思。</p>
<h3 id="双星篇送史弱翁东归">双星篇送史弱翁东归</h3>
<p>明河为逝，双星在天。纤月虚徐，秋花如烟。将子南翔，载瞻乌鹊。涣尔方舟，遐尔言谑。汤汤江海，欲厉何梁。谁云牵牛，可以服箱。登高望远，缀心长路。古处敬哉，罔或尔裕。选芳攻瘉，大业斯升。暇豫吾吾，殆庶盍仍。星汉不熄，光照四表。皇皇之求，维予既女。</p>
<h3 id="鸠岭草堂酬方式谷肃之姚绳先见过">鸠岭草堂酬方式谷肃之姚绳先见过</h3>
<p>杲杲秋野，亦载其阳。天清气豁，墟井相望。潦收植笋，穫罢疏畼。顾我廪厨，蓺畜多有。务静人间，寒山当牖。婆娑其间，可以饮酒。群龙入谷，潜跃欣同。亦有不速，鸾车雍雍。班荆蓐食，力拯颓风。田园顾步，寓目萧散。衍屐中林，泄琴高馆。话言及醑，以莫不善。悠悠尔别，亦复何叹。留烟石户，注气秋兰。晨夕见之，延情惬欢。</p>
<h3 id="酬璩日卿山甫过平等兰若">酬璩日卿山甫过平等兰若</h3>
<p>秋林肃肃，夜静以长。窈窕月出，空山雨霜。心之忧矣，是洄是翔。爰有同心，轸余于独。开情若曙，惠言如束。耿耿伊何，亦莫不告。敬尔饮酒，齐尔话言。悦管而帏，吹篪及埙。浣衷植义，曷维其谖。愿言能慉，以御阴雨。匪席匪石，日月攸序。百尔君子，何莫古处。</p>
<h3 id="钱尔卓先生偕令嗣幼安幼光饮集园">钱尔卓先生偕令嗣幼安幼光饮集园</h3>
<p>悠悠时序，既露以霜。森标朝竦，素烟夕翔。离忧中来，云胡不长。琴瑟在御，写此幽独。翩其谷音，沛我弗速。薄陈莞簟，以话畴夙。寒山静好，高树鸡鸣。嘉鱼旨酒，款我平生。岂无他士，古处维朋。临觞不乐，日月弥晏。停云崇阿，播芳南涧。龙蛰匪存，凤衰何谏。愿整羽翮，相从敖游。攀霞悬圃，摘月松舟。任运之之，盍舍盍求。</p>
<h3 id="田野">田野</h3>
<div class="foreword">豹叔、瑕仲较书远塾，晤言成阻。秋野屏居，触情宵旦，难已于怀。</div>
<p>肃肃田野，矫矫修林。畼雨夜涤，山气朝深。婆娑一室，有觞有琴。弄琴衔觞，爰写我心。田野肃肃，修林矫矫。村静鸣鸡，天长归鸟。明月宵盈，轩墀净皎。偶影其间，群象载悄。迢迢星宇，夜境其幽。虫声喓喓，若或相求。园列静待，杂籁交流。我思君子，饥劬曷酬。良夜有灿，良辰有撰。霞冠鲜姿，飙回馀善。与子游般，期罔或倦。岂无他人，怀我亲串。</p>
<h3 id="黄鹄篇为潘次鲁南征赋">黄鹄篇为潘次鲁南征赋</h3>
<p>清秋吴会，白云戾天。层城标霞，空江如烟。黄鹄何仪，于彼皇泽。睨尔螮蝀，肃尔羽翮。月连修坂，露被平皋。将子翔泳，我心忉忉。忉忉如何，琴瑟用写。子当骞腾，去余中野。野有其绿，亦采其萍。出处敬哉，以莫不臻。</p>
<h3 id="雍之水四章章八句为方司成书田赋">雍之水四章章八句为方司成书田赋</h3>
<p>雍之水，钟阜流之。洪源汤汤，溯洄求之。求之无射，罔其有怿。下上虫飞，永言来格。<sub class="note">（一章）</sub></p>
<p>雍之水，钟阜衍之。于锜于釜，左右选之。抑抑君子，敬其簧笙。飨之听之，中和以升。<sub class="note">（二章）</sub></p>
<p>雍有水，釜则尸之。于昭在庙，皇人私之。陟降有桷，肸蚃有若。馨之闻矣，载襄其瘼。<sub class="note">（三章）</sub></p>
<p>民之劳止，暨我西京。皇皇多士，誓敉于宁。伐柯如何，心诚仪之。景福尔介，亦莫尔思。<sub class="note">（四章）</sub></p>
<h2 id="樂府">樂府</h2>
<h3 id="圣人出">圣人出</h3>
<p>圣人出，乘青玄，金支庶旄缤哉纷。高山大海，告美人以心。美人游敖，下上罔极。嘉夜都良何所德。筮甘星，悬悱恻，美人哉。</p>
<h3 id="君马黄">君马黄</h3>
<p>君马黄，马黄将安逐。九河汤汤，日月出没，秋龙騑离自南北。驾车驰马，美人亦何极。如蔡如易乎，悲矣。</p>
<h3 id="赤乌飞">赤乌飞</h3>
<div class="foreword">
<p>群社期于追古，故各拟古一章，余拈适得《朱鹭》，因忆《铙歌》之义。俞徵君安期辨考之殊详而惬，易《朱鹭》以《赤乌飞》者诚是也。余曾载之诗印，故赋《赤乌飞》以首简。</p>
</div>
<p>瞻飞彼乌，乌飞何以赤。飏辉王舟祥尔赫，百灵仪之亦胡射。陈宝鸡安鸣。茄下之鹭，鹭为食。飞土逐肉，以弹九雌。毕日重轮光四极，圣人万年天无斁，简兮之臣二千石。</p>
<h3 id="独漉篇">独漉篇</h3>
<p>独漉独漉，水深泥浊。止邪心则苦，𦄵繂弩渝何所舞，东方未明车班班。姹女而冠工数钱，枯鱼连索飞上天。天色朝苍苍，暮霏雨。丞卿盱视当鼓前，跼蹐小儿不得语。</p>
<h3 id="猛虎行">猛虎行</h3>
<p>虹下垂，梁之甫，蟠溪赪虺怒如虎。喷礴天狼骄水弩，行晖黯黯不可指。孰可犯冠，莫匪蝉緌，莫匪范。扶桑不旦嘅在余，东海男子长欷歔。芳树岂不蠹，黄雀将安居。乃公食采丹木实，峚阳笑语閒咥咥。</p>
<h3 id="乌啼曲">乌啼曲</h3>
<p>风从阊阖吹，满路浮云阴。言逆我马，载披我襟。行人忽忽难为心。瞻彼相乌，尔复何为长太息。东西南北，侜予罔所极。我无爽德，忍冯丹朱流丸伊。止弗过瓯臾，霍纳都梁气何绮。荆棘翳如将焉徙，凤兮凤兮吾其已。</p>
<h3 id="雉子班">雉子班</h3>
<p>狸膏匪食，翰音用以涂。芥为冑，金为殳。斯距斯羽锦臆数，观者何为不闉阇。雉子飞，飞莫与格。集于陵岑，饮于山泽。黄鹄下来朝且夕。劳利劳利雀啄强，颓舍老人泥空仓。北风漠漠绵雨雪，有时四野天昏黄。</p>
<h3 id="升天行">升天行</h3>
<p>朝荣亦可悦，短世亦可嬉。高陵日有倾，松柏将安为。纵体排昆崙，仙人子为谁。云日荡精魄，芝菌禦我饥。此事不可要，终为黄壤欺。窈窕春风开，秋月还因之。毕情向一觞，但醉勿复辞。辞之饵丹砂，行行蹑高霞。</p>
<h3 id="河汉吟">河汉吟</h3>
<p>坐久望河汉，高高安可穷。草露气象交，柯条贯微风。徘徊于此间，喟叹从中起。仙人不可希，迁化谁当已。惟须饮美酒，坐使肌容泽。被服纨与裘，敖游肆娱悦。林深夜以静，鹿鸣何呦呦。离群而索居，在野空相求。同心有佳人，遣世称窈窕。皎如云间月，臭若三春草。我无鸿雁翮，枉用怀奋飞。相思弹玉琴，终夜流清徽。迢迢河鼓星，灵会繇来晚。寄言天上人，努力进牛饭。</p>
<h3 id="淮南词">淮南词</h3>
<h4 id="其一">其一</h4>
<p>青青河畔柳，摇荡独何心。流烟向芳草，吐叶与春禽。</p>
<h4 id="其二">其二</h4>
<p>淮水摇空绿，草色欲谁际。情随极目来，旋与风香逝。</p>
<h4 id="其三">其三</h4>
<p>青丝络玉壶，十千何足道。小立垆边人，拗得花枝好。</p>
<h4 id="其四">其四</h4>
<p>杂英绕春甸，杜若吹还香。香多不解怜，为怜采路长。</p>
<h4 id="其五">其五</h4>
<p>楼头玉手垂，立马娇不发。少妇逢健儿，目成若相龁。</p>
<h4 id="其六">其六</h4>
<p>花底捉迷藏，灯前擒社虎。非止媚心情，大可持门户。</p>
<h4 id="其七">其七</h4>
<p>小妇进屈卮，冰盘勤阿姊。歌舞满名倡，不解谁作使。</p>
<h4 id="其八">其八</h4>
<p>袨服鸣金鞭，驰射春风中。弯弧贯双兔，回手接归鸿。</p>
<h4 id="其九">其九</h4>
<p>谁言估客愁，歌吹彻清晓。双向曙窗眠，欢闻乌臼鸟。</p>
<h4 id="其十">其十</h4>
<p>一掷紫骝马，再掷珊瑚树。男儿好作健，意气堪谁负。</p>
<h4 id="其十一">其十一</h4>
<p>参星夕以中，杏花开复落。旷野无牛羊，渚田立閒鹤。</p>
<h4 id="其十二">其十二</h4>
<p>春湖水草阔，疏星动鱼罶。捞虾拌餔糜，渔苗税何有。</p>
<h3 id="子夜歌">子夜歌</h3>
<h4 id="其一-1">其一</h4>
<p>曙花能有情，纷纷布苔隙。为怜欢去心，一覆欢来迹。</p>
<h4 id="其二-1">其二</h4>
<p>银箭滴金壶，漏水无心转。迟欢苦刻长，欢来刻何短。</p>
<h4 id="其三-1">其三</h4>
<p>持欢比春风，欢闻薄作哂。吹衣徒婀娜，吹心那可忍。</p>
<h4 id="其四-1">其四</h4>
<p>回头欢忽至，虚徐如非烟。诘欢见何许，见农理行缠。</p>
<h2 id="五言古">五言古</h2>
<h3 id="同白瑕仲石塘湖上行即望其所居">同白瑕仲石塘湖上行即望其所居</h3>
<p>村暖杏花久，门香湖草初。吾爱数来此，于君定何如。君言樽中酒，斟酌长不疏。陶然卧山窗，松风开我书。</p>
<h3 id="春日园居程搏仲钱豹叔衡之兄前之弟夜集">春日园居程搏仲钱豹叔衡之兄前之弟夜集</h3>
<p>春风解沉冥，霁心难与味。骋望感有馀，静审意弥会。林暄香讵弱，禽适语方泰。同心既偕集，清论亦旋沛。杯旨泛寥廓，灯英播芳霭。淹坐遂忘疲，孤钟肃灵籁。敬此良夜娱，达生理无外。</p>
<h3 id="初春颜若龄自山中来邀吴幼玉社长天都山人戴德充觞咏">初春颜若龄自山中来邀吴幼玉社长天都山人戴德充觞咏</h3>
<p>春云能有情，流英照园圃。二子行药来，相延散林步。遂令曲径萝，挂彼高峰雾。剡溪发遗兴，延陵洞音数。天运诚悠悠，达生贵能树。磐礴意有得，沉冥理非误。初叶一禽啭，轻飙数花骛。衔觞此何云，篱山青已寤。</p>
<h3 id="春夕雷雨大作晓霁枕上口占呈兹园大人">春夕雷雨大作晓霁枕上口占呈兹园大人</h3>
<p>春宵盛雷雨，林卧憺忘喧。嗒焉形神交，尘虑安得援。踵息未易固，山梦犹然繁。所历举非故，殊别桃花源。整策追孤霞，秋烟开一村。药香既连畹，芦叶时隐门。转步达清溪，溪古趣弥敦。聊就苔泉濯，复聆松风翻。山月宛能来，照见石上樽。不速二三老，依依道寒温。觉顷已闻钟，未毕渔樵言。展转遂亭午，白日丽前轩。起循池上步，池水閒心魂。绿光若微演，岸草增春痕。花叶沐以齐，晴鸟纷我园。伫立始有悟，任运良可尊。逝者固如斯，转盼何足论。明晦复何馀，寤寐无一存。愿言礼松乔，育守天地根。</p>
<h3 id="春霁闻若龄将入豹岭咏此订次月偕幼玉往游">春霁闻若龄将入豹岭咏此订次月偕幼玉往游</h3>
<p>春山纷睇笑，列景给游衍。嘉子独往意，恬然谢矜勉。及时课耕种，馀力肆讽撰。穆穆秉弘尚，趣伸迹弥卷。余方守尘巷，庭圃溺微善。所未辟粱縠，志气何繇展。候至鸧庚鸣，村深杏花暖。此当追高烟，良话讵令简。</p>
<h3 id="春初述怀寄方无念首联即雪际得无念书梦中句也">春初述怀寄方无念首联即雪际得无念书梦中句也</h3>
<p>积雪照岩户，读君寒岁书。倏忽节遂更，梅间罗我居。末蝶香已展，将莺叶方初。游氛冒泽雾，苔沫激晴渠。情生固有劳，候尽安所馀。斟酌春风中，我怀益以愚。雨至谨山约，田园念当锄。此事治便已，不复思畋渔。悠悠此穷年，焉知盈与虚。八公秀春云，溪犬无敢嬉。云有无念子，天花漾精庐。平等山色在，灵异钟音殊。广月被江淮，千里流潇疏。向兹印遥心，同异将焉如。</p>
<h3 id="看杏花宿瑕仲山馆微雨">看杏花宿瑕仲山馆微雨</h3>
<p>鸡鸣杏花中，识君深隐处。山青与托邻，草碧自成路。炊烟亦何閒，小酌就花树。辨叶敛傍眺，因香纵恬步。湖风弄微寒，果兆夜来雨。萧萧春竹鸣，高馆更成趣。移灯谙山窗，兹游吾已屡。留兴及三秋，天香饮华露。</p>
<h3 id="仲春过访方仁植同年庐居因游南浮有怀野同先生">仲春过访方仁植同年庐居因游南浮有怀野同先生</h3>
<p>春岫罗鲜云，朝暮表空翠。嘉遁于焉托，灵贶传闻异。来此届芳月，入林踵香意。伊人抱先畴，白华自躬被。仁智秉遗则，草木衍閒侍。时闻归鹤响，莫制皋鱼泪。盼柯意长馀，褰芳旨兼备。开情向前浦，浦暄绿已遂。渚屿乍开合，筱石互争避。想见花蒲时，琴樽各臻媚。濯缨感洪源，高山献长喟。</p>
<h3 id="与左又錞饮花下">与左又錞饮花下</h3>
<p>与君酌未已，花叶旋成故。此理定何违，小饮弥有悟。所虑芳樽空，斟酌难为趣。临水悦空影，因风察香路。憺然赋新诗，尽此林山暮。</p>
<h3 id="程荩臣以天都游记见示赋此">程荩臣以天都游记见示赋此</h3>
<p>天都万古峰，从君标腕相。结撰聊见心，高深甚殊状。旨定星潭莹，兴展风榛壮。石发吐华月，药芳蔽云养。余方画荒篱，耳目谢灵贶。遵烟怜鸟凡，纵沼哂鱼妄。三复刷胸颜，奉情入霞上。警萝若开笑，追香宛迷杖。道存靡迭趣，意至有馀况。喧骛屏尘虑，端嘿察游尚。兀然吐长谣，清弦礼禽向。</p>
<h3 id="荩臣拟为余刻诗述怀以谢">荩臣拟为余刻诗述怀以谢</h3>
<p>晏息向竹房，耳目憺无侮。林花觉我閒，纷纷下庭户。霁心与定气，冯之酌终古。自昔邈何获，在我恬有取。人谋实未饶，叔季矧多扈。宙合府一云，朝昏泻千雨。正则固何云，微言孰辞怒。弥天虫豸知，至矣荆榛堵。愿言谢桔槔，山罂溉寒圃。莲社无留烟，噀田洞遗矩。潭心静月开，峰首孤云舞。刁刁察鹏风，智力将焉贾。</p>
<h3 id="忆李烟客林六长寓天宁寺">忆李烟客林六长寓天宁寺</h3>
<p>萝雨静可数，闾巷如空山。念君萧寺中，焚香终日閒。闻钟结旅梦，揽镜咨尘颜。野水濯青菰，罕鱼何以飧。晦色不连暮，素月光可攀。霁心托孤琴，为君开潺湲。</p>
<h3 id="雨中喜群贤集十赉阁会文">雨中喜群贤集十赉阁会文</h3>
<p>荣木给灵雨，众绿交有声。斟酌一气中，可以知文情。拳勺屑海岳，爻象排空明。草木负本性，日月有飞英。感之不令持，孰谓非我诚。云龙满虚谷，咏赏难为名。花叶春烟和，石濑秋泉清。长谣达松风，兹赉何可轻。</p>
<h3 id="吸江楼为林六长遥赋">吸江楼为林六长遥赋</h3>
<p>余昔涉闽江，孤舟凉夜永。深烟闭萝葛，疏星堕笭箵。去此垂廿年，回思神魄警。之子彼土秀，结庐摄清景。云岚入吐纳，风泉交视听。舂汲山鬼俱，睇笑文鱼领。陶公亦有言，夫我爱其静。何复事远游，苔花蔽寒井。钟阜看孤云，乡梦谁能屏。梦中江月斜，閒猿叫秋岭。</p>
<h3 id="送吴元起应试白下">送吴元起应试白下</h3>
<p>弱龄贵意气，吐吸青云端。与君先子交，味比清秋兰。中路忽捐背，喟焉悽心肝。柳宅既寥落，秫畴亦摧残。三子读其书，菁菁如琅玕。仲复迈俨伋，污邪匪所干。旦夕乘云浮，此岂才者难。一释藜与藿，再被绮与纨。何以奋平生，而酬岋嶪冠。高枝饶疾风，陆海多狂澜。还期善翱翔，无臻弋者欢。舟楫在江皋，抱琴向子弹。勖之敬言话，申以长加飧。帆张曲未终，东去如飞翰。</p>
<h3 id="泊青溪柬铜陵崔明府">泊青溪柬铜陵崔明府</h3>
<p>秋江閒可涉，露盛香未已。枉渚既搴目，繁华亦因沚。沿波弄逸棹，采采向谁是。循藻审鱼乐，闻歌察缨理。青山列遥岸，月下弦声起。屣逝琴且荒，重觏兹邦美。江村植丰菊，山氓刈馀黍。服义绝讼萌，归仁集遐趾。令誉崇笙簧，嘉言备芳醴。何藉庞参军，从君自兹始。</p>
<h3 id="泊采石迟郭侍郎金溪不至感忆">泊采石迟郭侍郎金溪不至感忆</h3>
<p>孤舲倚山翠，木叶静可数。微风入清夜，海月渐遥举。佳人隐秋花，琴樽昵何许。幽禽响高树，恬鱼击寒渚。所得良自然，异患复何侮。开烟无弱帆，蹈药见贞屦。怀哉终古人，智仁洵有取。</p>
<h3 id="再同周公穆张损之刘尔敬耑玉家衡之兄登采石山寺广济阁">再同周公穆张损之刘尔敬耑玉家衡之兄登采石山寺广济阁</h3>
<p>客次理清娱，怀情赴霞上。耳目冯象泯，云天尽檐向。空翠感微息，定览察殊状。叶并远帆惊，鸟习天花漾。山樽给永日，清言副灵贶。信美土非邈，沉冥旨何妄。磐礴遂忘瞑，江烟响归唱。梦觉闻秋猿，孤舟若青嶂。</p>
<h3 id="九日霁后同李烟客梁非馨朱白石汪遗民吴栗仲田卫公何丕承方圣羽王禹开方尔止密之集李玄素通侯松筠阁共用远字">九日霁后同李烟客梁非馨朱白石汪遗民吴栗仲田卫公何丕承方圣羽王禹开方尔止密之集李玄素通侯松筠阁共用远字</h3>
<p>幕府秉冲规，佳辰集瑶琬。俗名岂虚爱，正冠事遐绻。清论绍凉雨，森林若危巘。群益既延径，陈芳亦充畹。遂使短襦人，不复顾牛饭。贯月瞩高戟，遵霞践华幰。洵知丝竹妄，力策盘匜蹇。孤虫吐深花，閒鱼击澄堰。向夜理幽桐，清商为君远。</p>
<h3 id="谢吴明府闇生饷菊舟中">谢吴明府闇生饷菊舟中</h3>
<p>陶令盍云迈，高风长在兹。清尚君更远，萧然客江湄。旅舍罕炊烟，尽室良苦饥。念我滞孤舟，恬以香露遗。密叶既垂盎，繁英亦衔枝。秋云映水窗，青山对支颐。閒寂自可乐，摇落诚何悲。因嫌篱圃间，鸡犬还我追。</p>
<h3 id="喜李烟客同舟往眺三山因柬潘木公">喜李烟客同舟往眺三山因柬潘木公</h3>
<p>孤怀对江峰，支颐憺忘语。阴霞乍兴没，风叶落无禦。葭菼极遐瞩，鸟归识何处。广除吐遥月，意为情人举。水白导鱼路，烟青饮鸿渚。欣子期适来，开琴展良绪。岭猿即悽叶，海树若吟屿。曲罢江转青，秋花列楚楚。三山整烟磴，中清湛芳醑。胜情余既饶，尚禽矧多侣。</p>
<h3 id="阻风望燕子矶不得往同烟客尔敬公穆孺韬慧玉损之赋">阻风望燕子矶不得往同烟客尔敬公穆孺韬慧玉损之赋</h3>
<p>海气感川薄，凉风啸焉起。孤舟寄若鹭，群籁乱于雨。客心弥以恬，吟赏自兹始。奇屿点空碧，风涛限遑止。遥叶响清猿，清漪阁残芷。眺听与谁格，论谑亦咸旨。物遣悟觞圣，神和兆琴美。悠哉怀昔贤，达生复何理。</p>
<h3 id="柬姜仪真如农">柬姜仪真如农</h3>
<p>秋峰立何远，清吹起寒木。空碧岂限虑，澄瀛载延目。琴声沸江路，孤舟念明牧。誉并之罘峻，泽向东溟缩。洁性见麾鱼，仁心传抱犊。场馨禾黍盛，人丰桑枣熟。古堰无残笱，遥烟睹平屋。莱芜讵虚俪，单父惬私淑。江淮此襟邑，安危若旋毂。蒲璧籍嘉猷，用介邦民福。击汰沧浪干，缨歌为三复。</p>
<h3 id="送吴孝廉修能北上">送吴孝廉修能北上</h3>
<p>峨峨天子都，云端表空翠。日月瀑源涌，雷雨中峰肆。紫芝摘还长，玄猿啸殊异。君家代居此，穷年探灵閟。隐几闵候变，徙药察泉自。玉女揽花笑，霄鹤窥烟至。壁坼青霞开，琅琅辨仙字。胜情若未餍，江天迹遐寄。川气映帘动，水花切窗侍。雪响广陵涛，香袅竹西吹。眺听意何适，智仁理咸备。抱膝吟已深，盱衡志当遂。河暄冰未兆，堤秋柳仍媚。霁日照洪波，征帆若云骥。讽谏追羽猎，吁谟策安治。金门视瑶台，大隐旨非二。及春整游镳，宫莺为君醉。</p>
<h3 id="喜孟元白见访因坐湛阁论诗">喜孟元白见访因坐湛阁论诗</h3>
<p>孤舟闻吹叶，客感弥以繁。卧起入星露，杂籁连朝昏。静者复奚自，遥琴开我魂。山翠襟下吐，妙香亦敷论。家云邻潓湖，中岁游夷门。嵩云覆旅梦，芳畹绵乡园。所挟岂区区，自哂无一存。秋潭演寒碧，静浴三山根。视听此交患，天海将何言。与子露危愿，敬此终日樽。斋心礼川岳，望古怀所尊。阴霞敛浮渚，圆月逗层轩。恻恻念芦中，野雀安可喧。</p>
<h3 id="已戒三山帆风逆还泊銮江招杜退思入舟觞咏">已戒三山帆风逆还泊銮江招杜退思入舟觞咏</h3>
<p>三山搴予情，逸棹已晨理。风水哂回互，还摘荒洲芷。微月吐遥岸，空外飞鸿止。双树流湘烟，旅情念吾子。明灯黄叶下，寄梦疏钟里。霜筱惑深夕，凉吹渺然起。伐鱼就沙埠，菊逝酒仍美。孤舟自可寻，琴声汎星水。</p>
<h3 id="回舟风日甚美与诸君子饮酒赋诗都忘客感矣">回舟风日甚美与诸君子饮酒赋诗都忘客感矣</h3>
<p>方舟肆游衍，静见寒江心。霁景既浮屿，孤烟亦怀林。良飙媵波来，悠悠感我襟。诸子具琼枝，话言若开琴。遂永舟次酌，閒瞩川上岑。葭菼乍亏蔽，鸥鹭时飞吟。为适无复馀，怀古何必深。</p>
<h3 id="繇天开岩历诸胜登摄山顶还宿恒觉方丈">繇天开岩历诸胜登摄山顶还宿恒觉方丈</h3>
<p>石路净无尘，昨夜况微雨。气与山云霁，响悦松禽膴。胜具固所尅，澹虑饶有取。涧喧芳讵歇，巾晦翠恒普。既就广萝荫，亦漱寒泉乳。此兴各未夷，更为高峰贾。怀音达钟界，饮光坐霞庑。烟定群峰开，林缺江帆舞。遂觉性情逸，弥恻尘襟苦。无言俦法王，诸天盍予侮。归弹石上琴，月华应弦吐。</p>
<h3 id="摄山东峰石上坐月">摄山东峰石上坐月</h3>
<p>竹路亦何白，凉月灿东岭。客心感佳夕，游咏孰能屏。危步历禽上，清言满松听。泉幽滴春脉，林贞抱秋影。澄鲜入何际，空明转遗境。微风拂露花，石上苔弥净。身心化寒碧，沉冥不知省。赖闻霜下钟，山萝动微警。</p>
<h3 id="宿方大方山馆">宿方大方山馆</h3>
<p>尘居苦物役，诺向青山必。霞外讵有方，区中誓当绌。遂礼孤峰云，便造幽人室。花药性所殽，诗书道终吉。裁裳滥碧萝，注经宝丹漆。阶前虎迹驯，石际羊声叱。静夜无端倪，高论恣回潏。岂徒暂游衍，托志于焉毕。清境未可淹，又共山云出。回视笑言中，人与翠微一。</p>
<h3 id="采莲曲江微雨晚霁同兹园大人长子叔前之弟洎诸词客赋">采莲曲江微雨晚霁同兹园大人长子叔前之弟洎诸词客赋</h3>
<p>嘉会属群彦，撰酌非所任。将肆尘外游，以夷终古心。肃舲泛江浦，浦曲花路深。枉渚众香鹜，垂景广霞沉。采采畏花疏，静意谁能淫。微雨川上来，忽忽滋重襟。万象敛霁夕，圆月逗孤岑。文鱼负我舟，兰芷充我簪。宓妃顾我嘻，冯夷鼓且斟。释此不臻欢，晼晚将来侵。沉冥岂绝躅，高阳遵故林。击汰弄澄鲜，回芳恰所钦。昔贤何为哉，喟然涉江唫。</p>
<h3 id="送宋钟南计部归楚">送宋钟南计部归楚</h3>
<p>秋兰行作花，君归理荒畹。孤舟去若翔，青山梦俱远。余同濩落情，迹向沧洲偃。截潦安鱼梁，迎晨进牛饭。狂歌入谷深，遐情自厓返。何以肆娱悦，高云阁危巘。郁郁涧底松，柯条毕淹蹇。贞此霜雪姿，聊当却晼晚。青阳自代除，东园谢芳婉。</p>
<h3 id="答吴太史天石见讯并订天都之游">答吴太史天石见讯并订天都之游</h3>
<p>遥望天都峰，峰高云木秀。岚翠终古凝，芝英四时茂。宝鼎炼金光，神皋泄所守。余友谢尘缨，逸驾兹焉逗。遗身翱鹤路，结庐抗霞首。近远风中泉，朝暮檐间岫。历遁羲和则，药补神农漏。厨粻贱椒兰，山香贞橘柚。遐念芦中人，音旨各相缪。江氓亦何营，固穷守耕耨。饭牛遵若时，分蜂谨其候。采薪乐有员，纬萧则安陋。谁甘负鼎讥，濡彼在梁咮。枯树复谁感，问天理常谬。秋山蓄烟霜，褰裳誓相就。从君折琼枝，云车以先后。睇笑逼真灵，行藏扰华宿。云梯桧栝扶，山响林箊奏。媚月整清弦，欣泉理閒漱。反景悬圃来，若华颎初昼。松乔既可要，瑶象亦纷簉。高斟北斗浆，一奉轩皇寿。</p>
<h3 id="读颜若龄种秫斋诗即赠">读颜若龄种秫斋诗即赠</h3>
<p>若龄玄对人，霞上结修轨。道开岩壑昌，迹谢簪缨滓。其身即贞松，清飙言下是。诗书肆愉悦，意至亦秉耜。任运趣弥超，观生吉所止。秋岭绵鲜云，春湖散芳芷。开樽吐长谣，思君应若尔。</p>
<h3 id="秋夜宿白瑕仲山馆">秋夜宿白瑕仲山馆</h3>
<p>凉风动庭树，离居轸宵旦。采薁此何时，搴芳毕遐眷。吾友考槃人，衡门若河汉。象纬关睇笑，草木感冲茜。湖光澄远心，峰霞荫华撰。欢余搅结情，辍经事游衍。剥枣就荒篱，登鱼理芳宴。讵违饪织常，一谢簪缨患。露下秋虫鸣，閒宵阅吹万。寄梦向山窗，身心窃馀善。</p>
<h3 id="方尔止见访感旧">方尔止见访感旧</h3>
<p>兰茝三十年，与君先子好。峻义干青云，英词搢芳草。屡献北阙书，归种南山稻。次第谒承明，云龙感天造。哲人萎昭世，予亦堕舆皂。音尘若在梦，江海叹长浩。之子美何度，英立洵国宝。身固琼华枝，气则江山藻。好我终古心，示以周行道。翔益下蓬藋，疏荣与梨枣。黄虞事敏求，虫鱼亦深讨。宛在搴兰居，故人述遐抱。亭亭秋月閒，瀼瀼露花皓。清醑陈枯鱼，鼓钟为君考。日月收群星，谷王备行潦。勉矣庶殆邻，鼎实誓相保。</p>
<h3 id="方肃之白天都还画溪以书见讯赋答">方肃之白天都还画溪以书见讯赋答</h3>
<p>危坐若垂钓，此语夙所美。凉雨秋灯中，顾影居然是。独持寒竹心，静审啼虫旨。划然天都云，广荫而遐峙。鲜意感枯梦，高情破荒视。于焉获我性，亦既见吾子。陶陶永一樽，长谣报芳芷。遂觉尺素烦，加餐托双鲤。</p>
<h3 id="秋夕迟友人不至">秋夕迟友人不至</h3>
<p>尘居忍违俗，蒙虑如荒莱。安得弄秋霞，濯濯胸颜开。懿此篱下花，幽香乱我醅。衔觞复鸣琴，高兴谁能裁。刹啄虫声间，僮稚谙无猜。此情正可同，梁月为君回。</p>
<h3 id="秋夕同若龄公穆衡之兄前之弟集正之弟水亭月下">秋夕同若龄公穆衡之兄前之弟集正之弟水亭月下</h3>
<p>人间豁幽兴，月色亦更新。欣无外事牵，易我樽中醇。众草悦柔露，虫响群来陈。繁柯敛倦鸟，水雾升恬鳞。此夕夫何如，不乐思谁因。达侣各能齐，古欢斯偕臻。觞咏甚有得，陶陶嗤天民。千古奚逝哉，而珍豁间纶。</p>
<h3 id="再同若龄集正之水亭迟幼玉不至">再同若龄集正之水亭迟幼玉不至</h3>
<p>秋风吹野心，旷然览川陆。澄波涵夕阴，返景耀深谷。鸟下轻霞骛，觞处孤花肃。佳人期未来，碧云隐修竹。萝筱各自媚，琴樽意俱穆。赖此林月佳，延辉破幽独。</p>
<h3 id="答潘木公">答潘木公</h3>
<p>遥月江上来，见子颜色好。林外立秋峰，是亦余怀抱。同心而离居，相安异何道。径绝风云通，壹志于文藻。朝华匪所居，荣木感将老。兹文幸不渝，微躯誓相保。霜中鸿雁飞，江海思弥浩。流声东去云，鼓钟为遐考。蓄此杲杲心，三山摘春草。</p>
<h3 id="答钱密纬">答钱密纬</h3>
<p>抚此篱下酌，芳意晚而静。陶然遂移夕，素月抱高岭。虚寂迫遐思，空明阅真境。佳人隔江皋，菰蒲澹秋影。情来华露滋，语际霜星耿。余方偃旧厓，斋心漱苔井。曲阿春烟翔，旅翮为君整。</p>
<h3 id="秋山霁夕同胡衷朴白瑕仲方圣则月下酌感赋">秋山霁夕同胡衷朴白瑕仲方圣则月下酌感赋</h3>
<p>怀情欲谁喻，视此中林月。霜空氛以清，山霁辉如发。园列肃澄景，萝筱响寒汲。故人二三子，共我照华发。衔觞百感盈，开琴素襟洽。静体即峦岑，浩论失溟渤。悠悠寻古欢，食此蓬蒿力。兕虎复何之，凤图久芜没。慎此露中行，秋野媚陈蕨。</p>
<h3 id="鸠岭迟潘次鲁不至">鸠岭迟潘次鲁不至</h3>
<p>山云静吐辉，流英照中野。持情复何向，偃曝秋扉下。穫馀禾秫繁，可以赡樽斝。开径款亲益，渔樵亦来社。独有同心人，烟霜格车马。畼雀定不喧，菊香澹盈把。使我对寒月，孤琴为君写。</p>
<h3 id="山堂初度呈朱岫翁夫子">山堂初度呈朱岫翁夫子</h3>
<p>本无偕俗姿，初服乃成适。林肃以徵秋，月广是知汐。达生何必观，憺忘览揆夕。篱花表孤英，露葵给寒摘。动植具有会，语嘿各来益。区区哂昔人，悲凉撰头责。</p>
<h3 id="从鸠岭至龙山赴宗白上人平等兰若晤言之约">从鸠岭至龙山赴宗白上人平等兰若晤言之约</h3>
<p>野性亦何获，林外前山影。搴烟察鸟路，排虚达猿岭。同心二三子，先期候萝径。岩扉怅独寤，风泉羡孤听。舒趣云霞末，洗心钟梵永。既肆招隐情，弥引高丘领。使我慰离居，閒琴为君整。</p>
<h3 id="山居怀汪以玉">山居怀汪以玉</h3>
<p>摘叶卧荒烟，心神自修特。霁景抱荣木，畼声响馀穑。遥忆同心人，江云事閒即。逍遥吐凤歌，沉冥勖龙德。先民道未污，敦悦力所克。佩飏兰蕙芬，室捲蓬蒿色。岂徒恬寤寐，方将赡鳞翼。华鲸狎海情，怒鹏负风力。秋驾亦云然，于君复谁抑。</p>
<h3 id="寄怀王徵君化卿注易桐中期以春晤">寄怀王徵君化卿注易桐中期以春晤</h3>
<p>野怀澹无向，高瞩肆霞外。窈窕寒山色，远近风榛籁。任运迹弥伸，招隐思俱泰。贞吉慕伊人，龙眠卧苍霭。冲意眷泉石，忍力谢喧绘。陋注中古书，洞启先民昧。自粗犹聚萤，紫芝取充粝。山空夜雨霜，耿耿星辰大。整袜拾溪步，回舻击寒汰。石路怅停策，春洲乘当沛。女萝曳烟裳，岩琴写幽嘅。蓄此芳兰心，逍遥撰良会。</p>
<h3 id="冬旭偶过若龄江亭幼玉烈卿紫澜亦至觞咏终日欣赋斯作">冬旭偶过若龄江亭幼玉烈卿紫澜亦至觞咏终日欣赋斯作</h3>
<p>景气含萧远，遐心念川陆。役形一室间，弥叹尘襟蹙。伊人秉奇怀，高馆抗霞服。江广日华鹜，烟尽峰情肃。兴至忍自岐，相从解忧独。群贤各有会，欢言理薖轴。秋兰串芳咏，荒洲摄恬目。阅帆思无倪，审钓理恒淑。所未穷夕佳，遥钟限城隩。素雪当寒翔，抱琴誓来宿。</p>
<h3 id="从石门湖汎舟至百子山别业同璩山甫颜若龄赋">从石门湖汎舟至百子山别业同璩山甫颜若龄赋</h3>
<p>山泽招予情，萧晨肆无歇。邛友有同戒，扁舟旦超忽。趣与遐峰眷，棹向朝暾拨。閒渔响各臻，暄凫意踰伐。初至惑云壁，转步辨墟樾。循叶惧溪尽，标烟识林阙。倾壶榈竹下，述兴高阳末。延赏辄迷端，清论讵宜讷。出谷值归鸟，还舻演华月。枉渚弹回互，阴霞睹兴没。共此寒岁欢，吾生悟恒达。</p>
<h3 id="寄曹元甫">寄曹元甫</h3>
<p>屏居向田野，异境谁能干。耳目罕妄营，志意亦以安。置酒发浩歌，追我平生欢。遵养嘉若人，静体如秋兰。殖芳露畹中，栖兴天云端。梦外理幽筑，璜处辞尘竿。北风晨夕来，江海棱棱寒。愿保贞松姿，为加白石餐。芳草释春冰，旅翮烟洲宽。誓将戒方舟，从君相游盘。</p>
<h3 id="郊居窗中同程搏仲钱豹叔观道上行人">郊居窗中同程搏仲钱豹叔观道上行人</h3>
<p>土室纳朝暾，理恒意踰肆。偶影步檐外，川原入寒视。悠悠古道尘，车马共纷媚。中夜已云然，日入犹未既。役形霜露中，岂不感劬瘁。世路固有营，冯生亦殊智。余情弥未閒，汲汲理幽事。种药惧畹荒，采薪耻林匮。鱼梁轸其颓，鸡埘敝当治。烟深禽甚聒，萝浅月难邃。樽香寂何闻，对君起长喟。</p>
<h3 id="雪中陈潜山蝶庵见枉赋答">雪中陈潜山蝶庵见枉赋答</h3>
<p>峨眉饶古雪，积素通万里。高从天柱飏，光照中江水。众象既以辉，纤尘复何滓。迎暄弄华色，蓄涧流春雨。陈侯天壤英，为政亦如此。余方息微躬，霜畴守寒耜。高轩闻见过，榛莱蔚焉起。一感罗雀心，争鸣若臻喜。何时侍清弦，寓目春风美。更濯吴塘缨，长歌醉香芷。</p>
<h3 id="早春怀计无否张损之">早春怀计无否张损之</h3>
<p>东风善群物，候至理无违。草木竞故荣，鸿雁怀长飞。二子岁寒俦，睇笑屡因依。殊察天运乖，靡疑吾道非。凿冰弄还楫，春皋誓来归。兹晨当首途，遥遥念容辉。园鸟音初开，篱山青且微。山烟日以和，及时应采薇。古人无复延，古意谁能希。</p>
<h3 id="送王方伯梅和督运行便道觐省">送王方伯梅和督运行便道觐省</h3>
<p>击汰向春江，江烟漾笭箵。甸色衍芳意，缨歌感遐听。閒眺白云上，晴雪冠高岭。为政于此间，俛仰亦何静。山花蒙鸟路，轩琴达猿境。护糈届行役，征帆念当整。靡盬洵所尅，后乐谁能屏。弭节展潘舆，南薰日初永。亲好亦来过，陶然殚觞咏。田龙徯利泽，练马曳清影。誓当及秋期，云旌建华省。广霞荫石户，遥泉濡苔井。重慰山阿氓，膢腊炊烟冷。</p>
<h3 id="同圣羽元起价人五一四苏不迷肃应慧玉损之集园觞咏">同圣羽元起价人五一四苏不迷肃应慧玉损之集园觞咏</h3>
<p>林烟日以和，众鸟天机鸣。泽气若蠕动，瘁物亦怀荣。观化有殊候，给赏无孤英。恬居岩户间，野酌时自倾。青萝乍开合，群益为我盈。良话拟春风，悠然述平生。情至趣仍默，理达物踰轻。无言指芳草，日夕静自萌。风榛空外流，山翠篱端明。愿言共閒觞，释此何复营。</p>
<h3 id="园居诗（有引）">园居诗（有引）</h3>
<div class="foreword">
<p>偶影空园，欣慨交集。感此荣木，冉冉惧老。遂招同好，励意长往已。念《南陔》斯在，而溪刻自处，殊乖昔贤任运之旨，复赋此诗，标举兴尚，敦告朋畴焉。</p>
</div>
<h4 id="其一-2">其一</h4>
<p>息影入春烟，形释神亦愉。外梦畴能干，此境渐以愚。偃坦遂交旦，林禽声已俱。感此耳目前，理胜未可渝。乐志岂在多，远游将恐拘。僮稚觇我兴，薄陈漱与铺。毕此就檐暄，聊用曝我躯。</p>
<h4 id="其二-2">其二</h4>
<p>卧起春风中，百情咸有触。偶立闻空香，缓步历潜绿。虫豸亦怀暄，云动徇所欲。余方守故情，女萝咏岩曲。时复释道书，高亭事遥瞩。悠然江上峰，无心入恬目。谁能忍此怀，弗为群贤告。</p>
<h3 id="述怀">述怀</h3>
<h4 id="其一-3">其一</h4>
<p>春风荡繁圃，孰物能自持。人居形气中，何得不因之。情逐舞花乱，唫随鸣鸟滋。循此遂百年，我心诚伤悲。希古良有获，元化亦可窥。试策追高霞，濯影清江湄。曳曳空山萝，岂不寒与饥。聊用违所伐，亦自拯其卑。率此孤云心，悦是贞松姿。世人或相笑，余情终不移。</p>
<h4 id="其二-3">其二</h4>
<p>花鸟及时群，方春争一候。景气良有谐，静默盍为守。车马鹜芳月，琴瑟展清昼。意至境无馀，所历宛非旧。鶗鴂臻悲鸣，荆榛亦旋茂。徘徊婉与娈，美服誓谁就。亦有丘园士，感此若怀疚。幸已谢荣肥，遗身入孤陋。村中杏花繁，篱外春山秀。及此土脉和，渠渠理耕耨。</p>
<h3 id="读陶公诗偶举大意示圣羽价人五一慧玉&lt;sub-class=&quot;note&quot;&gt;（有论）&lt;/sub&gt;">读陶公诗偶举大意示圣羽价人五一慧玉<sub class="note">（有论）</sub></h3>
<div class="foreword">
<p>靖节诗萧机玄尚，直欲举《大风》《柏梁》《短歌》《公宴》汉魏间雄武之气一扫而空之，以登于《考槃》《北门》之什，似《离骚》《歌》《辨》亦在，然疑出入中也。至齐、梁、三唐，彼何知有此世代，而区区谓其简澹，有以相胜，此后人弗论世而管蠡柴桑者矣。乃易世而有辋川、太祝、京兆三子者，又能变化，以广其意。令从陶入《三百》，功力倍取资博，而意象更觉日新，则后起群贤不可不勉也。</p>
</div>
<p>迢迢汉魏季，陶公生其间。义耻食宋粟，投绂归旧山。日饮篱下酒，坐看飞鸟还。托迹类沮溺，希志惟孔颜。力革雄武风，和鸣拟关关。华月耀清流，素雪标晴峦。虑静理复深，大雅赖以班。斯文去千载，微言何繇攀。多谢王与储，馀声犹潺潺。京兆负洁姿，靡杂强自删。余复后数子，步趋益孔艰。三复考槃诗，钟镛无敢喧。咏已望柴桑，天云将何言。</p>
<h3 id="郊居杂兴">郊居杂兴</h3>
<h4 id="其一-4">其一</h4>
<p>郊馆亦何豫，怀此青山影。<br>
孤舂响花树，閒汲藉苔井。<br>
耳目克自繇，物役始知省。<br>
草深汨牛路，松晴曙禽境。<br>
恬行春野中，四瞩云光静。<br>
惟觉和歌声，农喧未能屏。</p>
<h4 id="其二-4">其二</h4>
<p>徇物固溺志，绝俗亦近名。何如井里间，努力筹桑耕。春深花药香，气暖仓鹒鸣。蓐食起负锄，自向田间行。人生衣食交，畴复无一营。田祖未可要，悠悠风雨情。丰穰纵安希，聊以毕吾诚。</p>
<h4 id="其三-2">其三</h4>
<p>野绿何茫茫，莫辨行人路。我居向山曲，草树复纠互。辟谷耻未能，炊烟时一露。遂引同心来，琴书展情愫。恻视城市间，攘攘顿成误。绿香蒲水壮，清吹松风鹜。于此话桑麻，坐阅春山暮。夷犹讵忍分，茗糜聊已具。</p>
<h4 id="其四-2">其四</h4>
<p>萝葛翳山窗，梦境亦沉邃。觉闻松际禽，始悟晨峰翠。是时力作人，起治田中事。感彼力能勤，吾生理恒遂。既念黍苗深，和泽久仍閟。蹉跎违土膏，辗转动长喟。赖此中林鸠，交鸣慰予意。沟塍导潜脉，樵苏徙暄地。风凉云已卑，南湖雨当至。</p>
<h3 id="春夜野馆独饮有怀前之弟读书松阁">春夜野馆独饮有怀前之弟读书松阁</h3>
<p>向夜山气流，春草饮繁露。閒此灯下心，感彼虫声鹜。即境固无欣，深酌渐开趣。思君昼讽暇，松园展恬步。偶察乳禽鸣，时与落花遇。和泽幸已稠，郊原绿咸嫭。何当揽琴樽，薄讯蘼芜路。</p>
<h3 id="曹梁甫过访因谈望中龙山之胜">曹梁甫过访因谈望中龙山之胜</h3>
<h4 id="其一-5">其一</h4>
<p>远游洵匪尅，尘务耻所营。遵时自饭牛，努力原上耕。蒲杏候何愆，届夏苗已深。乘閒坐新树，悦此黄鸟鸣。是时朋亦来，切展平生情。中野略周旋，柳下陈班荆。春醪酿已绿，持向岩户倾。藤花次第飞，田水参差明。悠然至颓阳，聊观世上名。</p>
<h4 id="其二-5">其二</h4>
<p>夙爱龙山秀，结室翠微里。种药不知名，采薇念兹始。君抱玄晖情，舍尔青山美。巾车过其间，睇笑亦依此。雨馀百草香，云摇千峰诡。何当偕素心，来问巢居子。</p>
<h3 id="松阁同搏仲损之衡之兄夜坐卧闻风雨赋此">松阁同搏仲损之衡之兄夜坐卧闻风雨赋此</h3>
<p>山气生夜凉，萧机革尘侮。明灯草虫次，弥觉清言膴。倦至歇琴樽，支枕向终古。梦路复何寂，迨觉闻风雨。竹户竟如晦，松声遂交武。幸慰东作期，欢歌动塍圃。时暮友朋珍，代降农桑愈。悠哉白云心，繇来几人取。</p>
<h3 id="雨霁晨起展诵友人至">雨霁晨起展诵友人至</h3>
<p>野卧获自便，申申复何虑。松凉潜入梦，蚤觉未当曙。不知林雨收，微悟山禽语。是时力作俦，蓐食向田去。竹光渐浮动，檐户各森著。予复何所为，澄襟展书疏。性情理弥获，草木旨咸预。哂无干禄能，悦心聊可庶。</p>
<h3 id="同徐云仍张损之繇郊居至佛岭田舍饭">同徐云仍张损之繇郊居至佛岭田舍饭</h3>
<p>息影偃郊扉，尘欺未能屏。志气复不怡，幽栖兴弥耿。灿灿尧时天，白云挂高岭。遂招禽向俦，迢遥越农境。缲车响疏竹，笋梁演繁荇。林音鸟何鹜，山气绿初静。始悟耳目前，忘机即箕颍。聊就田家饭，馀暄漱苔井。悠然山钟来，溪步更偕整。</p>
<h3 id="繇佛岭至龙泉庵旋憩石巢">繇佛岭至龙泉庵旋憩石巢</h3>
<p>石路交初荣，棕篁绿已众。循此达莲界，渐觉天花纵。古壑寓声闻，诸峰侍云动。空翠如有人，香端转孤诵。松屑薄作炊，薜阴更闲梦。四大忽焉无，给此清机用。</p>
<h3 id="宿石巢晨起">宿石巢晨起</h3>
<p>山梦自难繁，岚翠警空想。即此寓觉因，矧复风泉响。嗷嗷闻清猿，流音动云莽。始悟夜来身，卧此千峰上。展转至高旭，岩户纳虚朗。草露气象浮，为疑碧岑长。</p>
<h3 id="溪亭">溪亭</h3>
<p>石濑何溅溅，朝昏破青霭。云去龙居近，能使川云大。初至趣如失，稍定理徐会。涧药杂饮香，风篁渐交籁。静觉物象繁，自负逸民泰。轻衣惧溪晏，转屦值烟沛。境绝俗已殊，林灵鸟仍昧。数峰尔何心，苍苍立檐外。</p>
<h3 id="从石巢至平等庵宿">从石巢至平等庵宿</h3>
<p>真隐亦何佳，宽然良自足。写性与澄潭，等身若群木。兀兀无一营，称心进茗粥。遂与僮稚谙，相呼共嬉逐。飞土射松鼬，拨苔探溪族。凡响哂钟梵，方言乱樵牧。隔峰听猿声，泠泠度深竹。忆兹境当殊，遂就白云宿。繁禽既展林，素烟亦翔屋。于此洵所惬，在彼念非渎。野兴固无恒，聊当谢寒燠。</p>
<h3 id="夜听平等岩下雨">夜听平等岩下雨</h3>
<p>青林草木纠，气盛自为雨。向夜禀山蒸，其用遂能普。清响入空际，萧机感灵府。既念肃声闻，弥希畅田圃。苗深泽犹閟，桔槔欲何取。所恃天仁垂，孑遗饶所怃。滂沱以终朝，沾润及高土。凡我栖林禽，愿作商羊舞。</p>
<h3 id="平等庵竹下寿徐云仍四十初度">平等庵竹下寿徐云仍四十初度</h3>
<p>修竹绿千竿，长留万古月。况复切云岩，妙香时一发。卧君于此间，白石煮薇蕨。松栝引清梦，云霞照玄发。祝君再四十，步履更超越。耳长眉至颐，其健如山骨。余亦策灵寿，相从结溪袜。羞称曼倩生，蟠根拾残核。</p>
<h3 id="雨中迟宗白不至">雨中迟宗白不至</h3>
<p>近有溯江鱼，传君泊采石。锡越雨花香，帆挂天门碧。遂先杯渡期，搴烟弄轻策。既安青翠身，还念远游客。时见故年松，新条忽盈尺。林下苔踰软，窗间云未释。众鸟鸣施台，山鬼伺花隙。相迟宁弗来，奈此风雨夕。</p>
<h3 id="山中五日怀次鲁客江上">山中五日怀次鲁客江上</h3>
<p>与子静相见，閒云及芳草。兼此松际月，时向潭中杲。想子江上心，应怀薇蕨好。楚些激灵波，离思更难稿。雨止山青开，泉声喧一道。烟驾念当来，岩花落恒扫。兰芳弥话言，灵溪澹何讨。</p>
<h3 id="赠种茶僧辉虚">赠种茶僧辉虚</h3>
<p>上人住高峰，眉端凝古雪。种茶了一生，经纶入萌蘖。徒众各承习，远近甚传说。斯知一念深，于义亦超绝。馀力垦山园，蔬药宛成列。编荆限鹿群，挥锄避虫穴。无事键岩扉，兀然安蹇拙。衣食既粗足，俦辈每和悦。循兹毕天年，于君睹明哲。</p>
<h3 id="山中忆瑕仲子卿价人五一应试秋浦">山中忆瑕仲子卿价人五一应试秋浦</h3>
<p>明月江上来，照我山中扉。虚白乱潭影，荇藻交澄辉。徘徊于此间，感叹为可稀。遂弹石上琴，中夜流清徽。栖禽响深竹，露虫鸣且微。愿托松下风，吹君秋浦衣。九子青霞开，能灵芳草机。玉笛弄江烟，文鱼听以飞。酒碧菖蒲香，酌之愿无违。</p>
<h3 id="暑月园居偶成">暑月园居偶成</h3>
<p>乔木结清阴，端居若深岘。凉风北牖来，当暑趣弥善。遂释手中书，枕箪聊一展。任运已忘心，梦觉复何辨。阶前白日移，林外鸟声啭。坐起视琴樽，意至惟所撰。讵屑方世人，直觉巢繇浅。</p>
<h3 id="邝公露从岭南相访感赋">邝公露从岭南相访感赋</h3>
<p>穷巷若层岑，迹罕境当邃。庭榈宛已秋，况乃清商至。客有宋玉俦，海珠抱奇字。云从獠蛋居，更与山都戏。乐是陬隅谣，避此蟪蛄地。万里就芦中，吟觞藉相媚。江村黍已香，菱蛤亦堪刺。对酒复何叹，尽此林山翠。夕月念当佳，开琴礼松吹。</p>
<h3 id="园居池阳李司理长度见访兼惠以诗稿">园居池阳李司理长度见访兼惠以诗稿</h3>
<h4 id="其一-6">其一</h4>
<p>门閒未交夕，草际百虫吟。檐间挂高柳，床上横孤琴。野风时一来，悠然吹我襟。炎曦被广衢，缁尘贯华簪。感彼啍啍车，税予嘉树林。冰雪开话言，茗粥未及斟。世人竞樵苏，古谊多不寻。长跽受琅函，服义良已深。习习兰杜香，寥寥韶濩音。三复松窗中，庶觏君子心。</p>
<h4 id="其二-6">其二</h4>
<p>一官寄秋水，海汐复江烟。小草即奇树，五斗如玑璇。何陋五指苗，来观九子莲。青峰隶朝阁，碧月迎夜弦。自云食鲜鱼，何如跕飞鸢。一郡绝讼氓，归种春村田。长日枕丹经，高松眠晏然。及其当谳词，㶁㶁鸣春泉。豚鱼亦咸孚，掾曹无敢先。采采涉秋浦，浦花繁且妍。香露渐幽襟，缨歌为君贤。</p>
<h3 id="园中止水宗白过访">园中止水宗白过访</h3>
<p>端居阅秋序，高树间柴门。意象日疏豁，始知微尚尊。偶看耕稼书，如共渔樵言。法侣觇我暇，步屧到我园。林蝉静自聒，山鸟閒来翻。衣闻莲露香，饭啜菰米温。曙义彻云霞，绪言杂寒暄。月色凡几皎，沙埠潮几吞。汲井就何泉，种药何畦繁。逍遥深竹间，尽日烦讨论。长话未及半，夕阳照云根。子随江月归，迟予叩山樊。厨罗菱芋族，石扫莓苔痕。小径从蓬蒿，余方辞高轩。</p>
<h3 id="怀钱豹叔授经桐中">怀钱豹叔授经桐中</h3>
<p>庭树日萧瑟，江云更沉沉。夜梦龙眠花，不知秋浅深。美人弄山月，隔溪弹玉琴。清风溪上来，悠然吹我心。我心不可道，离居忆春草。青青水上蒲，纂纂篱间枣。把酒秋蝉悲，閒门叶堪扫。时序阅草木，风物感怀抱。愿遣紫芝英，使我颜色保。</p>
<h3 id="月夜怀幼玉长秀江上">月夜怀幼玉长秀江上</h3>
<p>月从江上来，照我林中露。清风与之俱，竹香泻衣屦。虫杂凉籁喧，萤犯樛枝度。思君未应眠，看月转江树。婆娑清景间，独酌自成趣。石门秋水香，梦游吾已屡。何当载芳樽，共汎芙蓉路。</p>
<h3 id="田间杂兴">田间杂兴</h3>
<h4 id="其一-7">其一</h4>
<p>理策赴秋山，山远趣弥殷。其中岚彩积，不异城市氛。来往巾㠷间，知是何峰云。隔溪见草堂，依依散斜曛。禾黍被前坂，树下牛羊群。入门喜僮仆，能令四体勤。遥泉上桔槔，爨室资斧斤。东园花木稠，药畹次第分。泠泠修竹枝，万叶摇清芬。饮此青翠光，使我心颜醺。挥手谢时哲，吾庐吾已欣。山木笑徒寿，馀情何足云。</p>
<h4 id="其二-7">其二</h4>
<p>屋前树榆柳，屋后树松柏。匪徒资荫翳，实以延土脉。我居安且和，作息俾无斁。敦此井灶常，力彼塍圃获。丘麻相历乱，田秫载狼藉。鶗鴂日以鸣，我心顾反怿。酒滴山厨香，衣缝秋雨夕。晨起望前山，林楚净寒碧。举觞集邻老，笑言动巾帻。薄暮闻田中，遥遥来下泽。谁云翟公门，鸟雀乃如客。</p>
<h4 id="其三-3">其三</h4>
<p>云厚天色淡，秋山带馀暑。鸠弄春巢鸣，润上前楹础。芒芒荷蓧翁，归来向牛语。南湖雨气白，指点约畼墅。妇子各纷纭，禾稻安其所。散步衡门前，悦此好情绪。旸雨信有徵，动息谙古处。池藻泛群鸭，林果抱山鼠。物性谁不耽，悠悠莫为圉。开帙对古人，引杯酌芳醑。松菊繇来佳，吾亦识所侣。</p>
<h4 id="其四-3">其四</h4>
<p>结室面东湖，风来湖水香。随意采菱舟，夤缘洲渚傍。香静月色吐，清辉照中堂。澹澹萤火流，泠泠竹露光。络纬抱花啼，啼声亦何长。邻女弄秋梭，竟夕灯火张。晚田虞不给，馀布易我粮。聊以赡儿女，非为成衣裳。感此劳者情，终夜为徬徨。湖波岂不艳，菱叶亦以芳。刺多泥复深，采采中怀伤。</p>
<h3 id="月夜同吴幼玉刘长秀泛石门湖便至百子山庄兼过长秀谷居">月夜同吴幼玉刘长秀泛石门湖便至百子山庄兼过长秀谷居</h3>
<p>秋色湖上好，水木清有馀。落日映微波，我情将焉舒。閒棹弄明月，牵我良友裾。香逗浦中菱，响接川上鱼。流文荡心目，琴樽泛空虚。飒飒鸣幽林，风吹前山榈。刘郎忆花源，余亦怀田居。各指云峰尖，带经思共锄。山叶接繁影，犬吠连深墟。遂偕同舟欢，理策矜笋舆。初觉石路狭，再转芝朮疏。暂憩林竹光，旋造精妙庐。药露滴后院，星水静前渠。牛羊卧秋灯，鼯鼠窥残书。复倾林下酌，笑言尔雎于。还舟月亦斜，鸡鸣旦方初。尘务岂虑逼，所悲良夜除。</p>
<h3 id="晓园偶怀前之弟">晓园偶怀前之弟</h3>
<p>曙月如纤云，不共秋河没。步起向西园，看此兴超忽。朝暾接露光，鲜采荡心骨。步屧憺忘还，谁谓清景歇。秋竹池上閒，寒辉夜当发。将子抱琴来，山樽共馀蕨。</p>
<h3 id="九日诗">九日诗</h3>
<div class="foreword">
<p>微雨空篱，独酌行尽，客有过我，欣怅交集，遂尔赋诗。</p>
</div>
<p>达人贵神适，宁为时所娱。耳目踵昔贤，千载徒区区。我心抱故常，节候如欲无。久暄山气燥，凉雨知为濡。篱圃意方澹，虫鸟音谐苏。家人欣致词，叩我何所须。启罶登纤鳞，饭牛有馀餔。閒对门前山，罄此篱下壶。远游无乃劳，即事天云俱。</p>
<h3 id="闻刘起伯谈蜀中山水诸胜">闻刘起伯谈蜀中山水诸胜</h3>
<p>閒居罕物役，烦暑逼孤想。安得弄青云，振衣峨眉上。俯瞩纷龙雷，宾空谢倪象。刘子彼土奇，登探副心赏。层霞若荡胸，幽灵亦指掌。能先杖屦寻，深以话言奖。峰居想像危，虑汎烟岚敞。遂令清啸开，炎齐百泉响。</p>
<h3 id="七夕秋情呈从祖樵川公">七夕秋情呈从祖樵川公</h3>
<h4 id="其一-8">其一</h4>
<p>夜静河气白，迢迢星宇晶。<br>
服箱竟有佗，停机空复情。<br>
若木曙光启，天鸡东海鸣。<br>
侜予何可叹，虚此嘉会名。</p>
<h4 id="其二-8">其二</h4>
<p>云旗杳难即，长空秋泬漻。蜷局视世间，蔚荟以蒸敲。陨石既轸虑，腾梭安所饶。恒愿依天津，孤景同逍遥。</p>
<h3 id="平等庵雨宿">平等庵雨宿</h3>
<p>晏息向秋窗，叶声蔽山雨。梦浅妙香侵，宵孤百虫侮。虑尽复谁在，境真安所取。纷纷岩户间，微觉天花吐。</p>
<h3 id="将抵采石元甫书至述怀便答">将抵采石元甫书至述怀便答</h3>
<p>挟此终古情，蛾眉礼遥月。肃肃蒲苇根，霜华静踰发。高天开曙啼，初霞饮寒发。江潭霁春云，流澌亦将歇。含睇向晴莲，孤青表山骨。石濑写幽心，林香敛閒笏。将子带烟萝，霓旌泛超忽。</p>
<h3 id="雨泊芜湖谢罗侍御澹研招饮兼志别情">雨泊芜湖谢罗侍御澹研招饮兼志别情</h3>
<p>寒雨满天地，萧条况孤舟。尽此一樽欢，为销千古愁。芳醑耿华烛，雪唱翻轻讴。高待琴书閒，静哂天云浮。粱肉坐崎岖，世人如此否。横笛弄遥月，旅雁怀烟洲。相共此山川，白云何离忧。</p>
<h3 id="梅根冶得友人书有感">梅根冶得友人书有感</h3>
<h4 id="其一-9">其一</h4>
<p>冯郁亦何极，登栖各有方。雨雪蔽中路，鸾骥安得翔。浩浩洪流波，泠泠星露光。悱恻不能寐，飘风为余长。抗旌则有霓，总佩亦有芳。揽睇复不怡，初德为可忘。</p>
<h4 id="其二-9">其二</h4>
<p>静理椒兰心，当如岁序何。白日既晼晚，相媚以山阿。亭亭寒木稠，冰坚竦其柯。表立妍云容，杨灵写微波。举肥无尔贤，鹿罟将媒和。寄言芦中人，相期寐无吪。</p>
<h3 id="雨泊泥汊有怀曹元甫">雨泊泥汊有怀曹元甫</h3>
<p>积雨晦天色，空洲寒自生。渺然失江海，舟楫难为情。漱流慰閒汲，委甸怀芳英。孤杯款春醪，感念何能盈。</p>
<h3 id="秋夕园居有怀姜侍郎仲讱傅祭酒子京">秋夕园居有怀姜侍郎仲讱傅祭酒子京</h3>
<p>秋夜不能寐，起枧星汉高。閒知幽独尊，静恻云动劳。风林惊众音，栖乌求其曹。偶影向园列，我思何忉忉。药墀写閒月，露坂零长蒿。风来隔溆香，悠然吹郁陶。上有芙蓉花，下有鸳鸯翱。采之涟漪长，执之无轻舠。</p>
<h3 id="瓜埠月下舟行有怀潘木公">瓜埠月下舟行有怀潘木公</h3>
<p>澹月写空水，微烟绵夕林。于此理閒楫，憺然生远心。臻响蒲苇肃，吹寒霜露淫。何以役虚无，援琴閒所钦。海气千里白，苍青竦遥岑。飒然风雨蟠，吐高而含深。古处不可夷，浩思焉能任。</p>
<h3 id="同吴仲立张损之周公穆集汪士衡湛阁">同吴仲立张损之周公穆集汪士衡湛阁</h3>
<p>久暄霜气惰，月白烟冥冥。萝筱饮江色，飒然延秋声。媚以觞咏率，宾之池馆清。冲意理音乐，官视开檐楹。寤鹊察孤光，夜定匪一鸣。飞星落寒溆，潜鱼啜其英。触物忽舒叹，偶影谁能并。赖有樽中香，为怡千古情。</p>
<h3 id="雨中迟木公不至读其诗">雨中迟木公不至读其诗</h3>
<p>危雨挂疏树，吹叶识何托。于兹载客心，百端敛寒阁。洲暮惑鸟情，藻枯格鱼约。晤言藉心声，延思向寥廓。偶影孤宵中，杯香为君拓。</p>
<h3 id="再答木公诗讯">再答木公诗讯</h3>
<p>孰哂元气薄，江山森此材。壹禀先民程，而持孤凤衰。寒思削秋碧，绮则春云开。曼声事沟浍，吾道行污莱。独拍稔众咻，善者失所裁。有美负鸾情，鸠鸩无敢猜。三山表云容，势与天波回。</p>
<h3 id="殷徵卿自楚中见访不值旋舟下真州赋此">殷徵卿自楚中见访不值旋舟下真州赋此</h3>
<p>蓄此芳草情，遥遥弄寒汐。林间风雨声，霜下雁鸿夕。鸣鸡怃空馆，随鸥怡海客。馀兴不可宣，复挂东南席。开樽发吟眺，援琴写今昔。江海自多感，离居矧形役。意至阁笑言，忧来无羽翮。曲终江月高，楚山向君碧。</p>
<h3 id="春夜同叶以冲越卓凡先生集卓左车裓园">春夜同叶以冲越卓凡先生集卓左车裓园</h3>
<p>春畴野烟绿，是处闻空香。山翠既虚无，月气殊微茫。奉身入清机，耳目非故常。向夜竹籁喧，栖禽念归翔。小碧摘园蔬，静御灯下觞。哂时睇笑开，酌古离忧长。鸡鸣桃花源，犬吠华子冈。夙隐千峰外，今居绮陌傍。始悟高士心，虑澹景亦荒。琴书一念深，举世无敢狂。余方负遁情，憺然托菰蒋。时依落花卧，或与孤云飏。君尚选高柯，为余挂萝裳。</p>
<h3 id="余未也招同陈旻昭集乌龙潭赋">余未也招同陈旻昭集乌龙潭赋</h3>
<h4 id="其一-10">其一</h4>
<p>潭定水光白，诸烟无与争。落花静可数，时听閒鱼鸣。无言酬清机，林月悠悠明。遂永岩下觞，聊恻世上名。杖藜出山扉，萝筱咸有声。归觉衣履间，空香为我盈。</p>
<h4 id="其二-10">其二</h4>
<p>余夙枕山窗，身心礼寒碧。妙香既氤氲，清论复开坼。违此行七年，魂梦未能释。潭月与林香，兹来宛仍昔。即事怀天云，故人念荒谪。玉树流春烟，丛兰冒幽石。赖有白社贤，开径代研益。</p>
<h3 id="用韵和王计部界庵脩禊诗">用韵和王计部界庵脩禊诗</h3>
<p>冶城秀春云，河柳日以舒。悦此烟中禽，关关鸣我庐。含香有俊人，清誉腾璠玙。閒种乌衣花，倦枕梁园书。奇服揽芳荪，鲜韵标芙蕖。芳醴既延酌，嘉宾复连裾。众绿醉香光，修竹如未徂。余方理荒畴，百药手自锄。永怀兰亭欢，未副柴桑舆。薰风拂琼树，字字来华予。脱巾漉松醪，整钓翻荷鱼。何当辟径苔，旦夕回高车。</p>
<h3 id="行宛溪道上望敬亭有怀玄晖先生">行宛溪道上望敬亭有怀玄晖先生</h3>
<p>初晴山气正，草木香未释。宿烟既展林，落英屡沾帻。余夙眷峰霞，兹来践苔石。感此景候佳，弥悟身心适。敬托孤飞云，寄讯山阿客。峤月泄光仪，松风话畴昔。漱齿动寒泉，开琴响遥碧。皦皦闻清猿，庶几领三益。</p>
<h3 id="至姑孰怀敬亭">至姑孰怀敬亭</h3>
<p>夙眷敬亭山，兹来发深省。绿溪写云木，俯见高峰影。朝霞饮虹梁，夕月挂猿岭。鸣琴矧多贤，泠泠动花境。化行俗以敦，质具文弥炳。滔滔此何时，人和即箕颍。平野列稠桑，深村树繁杏。誓当负釜舂，八口隶烟井。祝鸡土屋喧，饮犊苔泉冷。悠然怀古人，真趣远而静。幽渚泄空香，孤云弄鲜景。遗身沮溺俦，琴书讵能屏。</p>
<h3 id="同以冲少宰潜夫同年雪照恒觉步明月峰微雨还方丈宿已而霁起看月偶成">同以冲少宰潜夫同年雪照恒觉步明月峰微雨还方丈宿已而霁起看月偶成</h3>
<h4 id="其一-11">其一</h4>
<p>云松荫野心，开此林中步。草暝气亦和，空翠自成露。次第阅归禽，却立饶有悟。前峰至馀雨，山叶鸣已屡。絺衣念当濡，遂敛高霞屦。薄展茗粥欢，悠然竹房暮。</p>
<h4 id="其二-11">其二</h4>
<p>微风吹石发，向夜集山响。寄梦高峰间，陶然谢心想。觉闻竹露香，微度苔花上。孤怀遂难持，起步瞩苍莽。潭定藻影开，月白虫吟广。山鬼不可思，青萝泄英爽。</p>
<h3 id="过卓凡北窗下偶成">过卓凡北窗下偶成</h3>
<p>越公负鸿略，违时挂卑网。谪居沧海隅，身恬趣弥荡。兹从执戟暇，散发秦淮上。穷巷隐鸡声，红药缘阶长。随意植梧竹，风来北窗响。犹爱阴符经，焚香寄心想。抱膝视世间，烟尘日苍莽。而我閒有馀，清言共欣赏。笑瞩钟山云，无心自来往。</p>
<h2 id="七言古">七言古</h2>
<h3 id="招姚康伯光含万周有邰吴汤日潘次鲁家兹园公长子叔饮俶园">招姚康伯光含万周有邰吴汤日潘次鲁家兹园公长子叔饮俶园</h3>
<h4 id="其一-12">其一</h4>
<p>白石何齿齿，华星亦桓桓。短襦冒重露，对酒开长叹。客从远方来，授我以云英。一服云色好，再服令体轻。挥手为谢客，天道焉能明。忧从中来，掇将如何。身之兕虎，手无斧柯。扶桑昏昏翳天际，精卫罢衔海波逝。公且渡河奈公何，亦复谁能长厉揭。我胡为者枯蓬中，五弦方听弹薰风。</p>
<h4 id="其二-12">其二</h4>
<p>元会以还复谁是，荷锸差无落吾事。星高夜白传樽空，怅望糟丘起长喟。君不见西山春老薇亦荒，枣花麦秀吹茫茫。又不见桐庐之滨一拳石，潭静烟深吊寒碧。昨日朱颜发华滋，今朝清镜盈霜丝。笑尽一樽苦不足，君胡对酒长嗟咨。年光如顾人嗟咨，长江应有西北时。</p>
<h3 id="读书佳山水歌为王水部遂东遥赋">读书佳山水歌为王水部遂东遥赋</h3>
<p>东南悬圃推稽山，耆烟圣沼私其间。草木各能雕日月，鳞羽相与骄瀛寰。先生览揆适兹地，坐见剡区泄灵异。情至能枯怒壑鸣，毫飞特博高霞忌。即不读书无不可，苍颉以还具琐琐。乃其冲意无端倪，雠较参辰及虫蜾。小结檐楹就寒碧，鸿濛宙合纷来宅。遐综山海割真灵，载遁邻虚察纤脉。隃麋寸寸研鲜云，咿唔亦掩秋兰芬。閒招山鬼讽明月，讵屑桃花滥世闻。枯梧大笑庄生据，亦耻山厨乞残蓣。恬从秋水照吟魂，饥向青峰质危语。乃知先生帝所睐，绿字丹崖许标概。不将浅籁接清哦，肯弄凡烟格玄对。我欲从之何所遗，隰有苓兮山有枝。孤舟天地闭雨雪，此兴悠悠无尽期。</p>
<h3 id="答钱密纬以诗见期">答钱密纬以诗见期</h3>
<p>閒云与飞鸟，客心良可见。击汰鸣秋花，琴樽意方晏。三山能有情，流云满江甸。碧人空明尽，候为远游善。山中之人睇笑长，诗来屡割秋兰香。水垡闲鱼待垂钓，野篱扶菊容衔觞。窈窕向人青若语，更觉朋从感孤虑。星翔露白沙路开，夜夜三山延梦去。</p>
<h3 id="东海鹄为衣文学妻王节妇赋">东海鹄为衣文学妻王节妇赋</h3>
<p>黄鹄海上来，双双避缯弋。如何大运至，中道转相失。其雄徂落高云翰，雌者绝吭青林端。似当持此告鸾凤，箫酬弦接难为欢。日落波心海山绿，肠断犹闻杞梁之妻哭。终古精魂不可招，愿下灵风女贞木。吁嗟乎，东海鹄。</p>
<h3 id="杪秋同李烟客周公穆刘尔敬张损之叶孺韬刘慧玉宗白集汪中秘士衡寤园">杪秋同李烟客周公穆刘尔敬张损之叶孺韬刘慧玉宗白集汪中秘士衡寤园</h3>
<p>客思秋深不知处，寒吹孤霞满江树。落帽遥从雨叶翻，空樽笑向林山暮。因寻胜概青门隈，阴厓曲沼参差开。鸡犬犹嫌傍秦叟，芝苓何必穷天台。兹游磐礴弥有绪，觞咏于今益佳侣。静瞩能疏潭底花，高吟直扰林端屿。幽情既畅游目舒，主人敬爱将焉如。水槛迎波还射鸭，冰盘带露长炊鱼。玉箫金管且为适，此际何从感萧槭。归途冉冉御春烟，花月空江宛然白。</p>
<h3 id="豫园别虞学宪来初">豫园别虞学宪来初</h3>
<p>秋花潭岛纷纷乱，屡日穷游憺忘返。恬月长栖桧栝阴，晚香不辍茱萸堰。主人奇尚逼高旻，霜庭宴客春风生。娇歌俊舞欢不足，兰灯还夺九华明。榜人击鲜出灵沼，苍头射雁喧驰道。南庄渔猎何足云，会见西园盛云藻。秘书遗卷时复亲，石床涧户无纤尘。世事岂殊看蚁芥，樽前讵忍疏鲈莼。半岭遥遥裂金石，长啸将君谢头责。莫移鸡犬入云中，令余梦隔仙山碧。若有人兮曲之阿，卧春星兮荡秋波。蘼芜绿兮复来此，与君坐花下兮歌高歌。</p>
<h3 id="江村歌为王梅和使君五十寿">江村歌为王梅和使君五十寿</h3>
<p>江村酒熟鱼亦肥，穑车渔网连江扉。老人笛鼓赛秋社，醉骑黄犊风前归。粳秀荷香一千里，上世胥庭如此矣。傅来三户殊未然，草木军声咽残垒。蟪蛄繁响亦不闻，用贻之者维使君。苜蓿骨高铃下马，梨花手演帐前军。弧矢高悬屈此节，绕案文书省何辍。赤羽长觇楚泽星，绿发因添藐姑雪。四十九年非自知，少时历落盐齑为。雕龙会有神物妒，围犀不顾妻孥饥。乃若永慕慕无斁，梦绕西池酒香碧。已从册府拜花纶，更向安期需枣核。江乡户户争歌舞，不祝仙乔祝天姥。二十四考归未迟，长向板舆劈麟脯。帆园黄石累累然，余亦骑鱼浮海烟。升堂拜母斟大斗，与君莱䌽相蹁跹。</p>
<h3 id="江上柬陈元朋">江上柬陈元朋</h3>
<p>石头江清枫复殷，君胡不住归旧山。片帆雨挂岸草湿，孤舟月泛沧波间。舒州酒香入江雾，萧萧石尤响秋树。丹霞已负荔枝期，海门且问蒹葭路。吏部手中多蟹螯，步兵厨内开新糟。湖海相逢不弃醉，云天长忆空忉忉。</p>
<p>得侯木庵南湖秋兴诗忆寄</p>
<p>霭霭嵩高云，飞向梁园宿。风鸣修竹枝，吹香到江澳。江潭渔父习双桨，萧萧曝网芦花荡。烟中忽堕霜鸿声，使人梦在南湖上。南湖之水碧粼粼，主人秋兴诗清新。手持蟹螯对樽罍，迹随雁鹜辞风尘。尘沙歘忽成沧海，白日苍茫颜色改。轩中笑竹几竿存，惟有西山月长在。月出西山黛色青，照君云卧当华星。雪苑欣同鸥饮啄，木天还想鹤仪刑。莘野春深草花碧，不用饭牛歌白石。轩冕知君如等閒，好为苍生赴前席。</p>
<h3 id="漂母祠">漂母祠</h3>
<p>绣箙袭黄闲，膏粱馁宋鹊。当其委顿际，纤波荡鳀壑。嗟哉鸟兽失飞走，鹰隼翻遭雉媒诱。大鼎飨人人不餐，一饭沾唇复何有。淮上钓鱼长饥寒，钓而不得身亦安。双瞳炯炯谁氏子，何者为猴何者冠。乃知哀哀食进口，徒养无双好身手。王孙悔受妇人怜，亭长应浇老母酒。</p>
<h3 id="荡子从军行">荡子从军行</h3>
<p>洛阳城东遍桃李，洛阳城中游侠子。弹丸长逐青门外，蹴鞠时过绿杨里。青骢油壁矜繁华，鸦黄半臂盘五花。金距斗鸡赢大估，银瓶络酒醉倡家。倡楼婉转春如海，白日青春有时改。海西烽火照辽阳，官家赤羽悬相待。雕弧宝剑去駪駪，功成鹊印皆黄金。健儿自负从军乐，倡妇空为头白吟。</p>
<h2 id="五言律">五言律</h2>
<h3 id="巫山高">巫山高</h3>
<p>巫山不可忆，终古但啼猿。芜绝梦中路，青摇空际魂。峡深云有族，江阔雨无痕。静虑抚琴瑟，幽通理自存。</p>
<h3 id="閒酌">閒酌</h3>
<p>终始揆元化，余情亦以閒。春风自难忍，群物岂相关。香激花中叶，青飏雨后山。对兹弥静嘿，小酌展颓颜。</p>
<h3 id="春雪忆颜若龄读书山中">春雪忆颜若龄读书山中</h3>
<h4 id="其一-13">其一</h4>
<p>春江何甚雪，撰酌昧芳期。念子整烟驾，还山寻紫芝。鸣琴林月觉，洗耳涧云疲。若更逢瑶草，遗之慰我思。</p>
<h4 id="其二-13">其二</h4>
<p>高枕并山雪，思君视听清。遵时固余事，易地亦閒情。篱井称恬汲，镫舂无妄声。悠然循作息，遁世复何名。</p>
<h3 id="园雪海岳庵僧过访感旧游赋">园雪海岳庵僧过访感旧游赋</h3>
<h4 id="其一-14">其一</h4>
<p>繁梅照岩户，残雪复衔林。感此香光气，弥澄虚白心。莺歌寒未续，草色雨犹沉。何处天花至，纷纷点蕙襟。</p>
<h4 id="其二-14">其二</h4>
<p>黄叶兼秋雨，曾听海岳钟。别来京口月，长挂岭门松。岛涨龙难寐，花飘鹿易逢。看余飏片席，重访鹤林踪。</p>
<h3 id="周公穆张损之家衡之兄登蛾眉亭怀古">周公穆张损之家衡之兄登蛾眉亭怀古</h3>
<p>微波摇极浦，孤屿暮潮生。旅泊已多感，同人饶有情。荒亭寄秋露，高屦越松声。目尽衔山日，因知世上名。</p>
<h3 id="答润州周司理芮公招游三山">答润州周司理芮公招游三山</h3>
<h4 id="其一-15">其一</h4>
<p>三山春雨外，揽结及芳时。明牧规玄赏，褰裳不遽私。宽云延野鹤，遥露濯江蓠。谨俟鲈鱼候，相从整钓丝。</p>
<h4 id="其二-15">其二</h4>
<p>山篱酣雀梦，隐几察微喧。北固潮升壑，南徐月到门。揆云礼鸿鹄，饮气激兰荪。秋海天烟合，怀君在不言。</p>
<h3 id="喜徐介白白天都见访">喜徐介白白天都见访</h3>
<p>峰霞开坼处，遥策下天都。行李响空翠，居停选绿芜。斋心践鸡黍，高兴略川涂。讵待陈良话，君情已觉殊。</p>
<h3 id="程荩臣徐介白还天都旋下松陵寄忆潘木公史弱翁">程荩臣徐介白还天都旋下松陵寄忆潘木公史弱翁</h3>
<h4 id="其一-16">其一</h4>
<p>繇溪石何许，灵异导余情。上古苔仍在，六时猿自鸣。烟深闭渔路，潭静落书声。别后抽思际，清弦向月明<sub class="note">（繇溪，荩臣读书处。）</sub>。</p>
<h4 id="其二-16">其二</h4>
<p>青枫延浦淑，佳月夕长流。望远若为梦，怀人何待秋。风萤飏水驿，露橘扈香洲。浩思冯谁遣，搴烟理胜游。</p>
<h3 id="送李烟客还岭南">送李烟客还岭南</h3>
<h4 id="其一-17">其一</h4>
<p>吾子区中秀，谁言冠岭隅。饮霞恒若寐，负月讵嫌孤。思绮珠光紊，情严蜃气枯。予怀定难忍，遥集海天桴。</p>
<h4 id="其二-17">其二</h4>
<p>知君度岭日，行李入梅花。海白欲何际，峰青则尔家。鹤来延梦路，鸟与导归霞。琴酒攸怀际，罗浮月未遐。</p>
<h3 id="久客还鸠岭草堂">久客还鸠岭草堂</h3>
<p>明农安旧隐，畎浍自依然。竹暝登山路，葑侵负水田。分蜂长察日，饮犊亦抡川。细较吾生事，终推沮溺贤。</p>
<h3 id="山夜有怀潘次鲁居庐">山夜有怀潘次鲁居庐</h3>
<h4 id="其一-18">其一</h4>
<p>山庭恣散步，不寐一思君。至性应悲岵，离忧各抱云。松窗微月吐，竹牖暗泉闻。想见支床际，怀余梦亦纷。</p>
<h4 id="其二-18">其二</h4>
<p>世事宁庸间，其如高枕何。尽容恬寤寐，无可寄悲歌。山静烟云秀，林深鸟雀和。秋篱能就菊，为尔撤门罗。</p>
<h3 id="五日观渡即送人还汝南">五日观渡即送人还汝南</h3>
<h4 id="其一-19">其一</h4>
<p>灵均识何处，终古棹歌声。众美此深酌，澄江凝远情。水嬉亦胡极，蕙叹几时盈。且就沧浪曲，晴沙笑濯缨。</p>
<h4 id="其二-19">其二</h4>
<p>狂歌尽落晖，望远送将归。试极云天目，难令月旦违。木陵桑影厚，蓼国秫田肥。何必闻长铗，知君思已飞。</p>
<h3 id="柬瑕仲约往看杏花">柬瑕仲约往看杏花</h3>
<p>美人容与处，山暖杏花繁。遥忆青林曲，能无黄鸟喧。涧松声满户，湖芷气暄门。古意持芳月，深情含未言。</p>
<h3 id="越卓凡出天界同宿月下赋">越卓凡出天界同宿月下赋</h3>
<p>幽人共明月，不速至空林。今夜虫啼处，秋花如更深。风榛无浅籁，露筱洗閒心。偶影山篱下，为君动薄吟。</p>
<h3 id="春暮得贾方伯孔澜中州书">春暮得贾方伯孔澜中州书</h3>
<p>千里夷门草，青青直到淮。晤言殊有托，搴采复何乖。隐几河流静，开帷岳色佳。知君为政暇，于此寄高怀。</p>
<h3 id="坐绿梦居赋送一门上人北参">坐绿梦居赋送一门上人北参</h3>
<h4 id="其一-20">其一</h4>
<p>精庐闭花药，息景亦何深。偶至邻峰衲，来分秋树阴。清机閒省竹，良话静开琴。即此恋携手，宁堪判蕙襟。</p>
<h4 id="其二-20">其二</h4>
<p>思君锡所指，来雁正南翔。黄叶孤舟雨，青灯旅夜霜。石经云未绽，静琬树犹香。一施名场法，莲花社莫忘。</p>
<h3 id="送桐城李主簿召卿移雷州卫幕暂归莆田">送桐城李主簿召卿移雷州卫幕暂归莆田</h3>
<p>三载佐鸣琴，耕桑处处唫。孤舟从此去，仙梦亦何深。幕画惊蛮鬼，春声革瘴禽。雷阳梅早坼，莫不寄江浔。</p>
<h3 id="山中怀若龄久客婺州">山中怀若龄久客婺州</h3>
<p>婺女高空夜，猿声给客闻。炊烟冒岚彩，旅梦接山云。涧户风琴歇，春溪水碓纷。荒庭女萝色，延碧待夫君。</p>
<h3 id="久不至菩提庵偶成">久不至菩提庵偶成</h3>
<p>高枕代千峰，香林至亦慵。片篱江市隔，丈室雨花封。贳圃莳春菜，超烟响暮钟。见闻殊往昔，吟赏更无穷。</p>
<h3 id="秋村">秋村</h3>
<p>卷迹蘅茆下，秋窗閒对云。竹疏山气透，荷近稻香分。款客尽家酿，为农无异闻。土风自淳朴，敢曰厌嚣氛。</p>
<h3 id="村夜">村夜</h3>
<p>坐听柴扉响，村童夜汲还。为言溪上月，已照门前山。暮气千峰领，清宵独树閒。徘徊空影下，襟露已斑斑。</p>
<h3 id="止水见访集园">止水见访集园</h3>
<p>结制何莲界，茆斋过亦稀。苦参知画粥，行药倘开扉。畦冷藤花老，江深鹭影微。潮声秋更响，应触法王机。</p>
<h3 id="村居岁晏">村居岁晏</h3>
<p>岁暮偃村庐，中怀此晏如。烟声爆山叶，雪影漾窗书。寒觉鸡豚敛，贫欢黍粟馀。充厨多美酒，不醉复何须。</p>
<h3 id="出山别社衲">出山别社衲</h3>
<h4 id="其一-21">其一</h4>
<p>寒溪相笑别，君去卧山樊。欲雪江云厚，将梅谷气暄。风霜知梦苦，岁月藉诗存。切莫嫌蝌蚪，閒居废讨论。</p>
<h4 id="其二-21">其二</h4>
<p>香界久依依，风尘意已微。何堪车马路，长逐雁鸿飞。种药晴烧圃，翻经雪照扉。石门秋水动，整楫待予归。</p>
<h3 id="述怀答陈不盈吴游返寓江寺见投">述怀答陈不盈吴游返寓江寺见投</h3>
<p>江潭吟赏意，不愧白鸥知。偶尔春寒甚，怅然芳草迟。楚狂劳谏凤，商皓误餐芝。自倚修林竹，萧萧阅岁时。</p>
<h3 id="秋夕同邝公露坐循元上人绿梦居">秋夕同邝公露坐循元上人绿梦居</h3>
<h4 id="其一-22">其一</h4>
<p>野云挂秋竹，予意与同閒。薜叶甚妨路，荆扉何事关。梦青松雨后，夜白露花间。祗觉无言际，星河侍定颜。</p>
<h4 id="其二-22">其二</h4>
<p>秋山钟梵定，诸感触无几。阶药立方静，草虫吟亦微。林空闻露响，潭曙识星飞。此际形神影，何烦辨是非。</p>
<h3 id="喜宗白微喻博山问法归">喜宗白微喻博山问法归</h3>
<h4 id="其一-23">其一</h4>
<p>曳杖问禅栖，花深路转微。隔溪听晨讽，知是山僧归。其地背尘俗，所言俱道机。江云何霭霭，閒挂水田衣。</p>
<h4 id="其二-23">其二</h4>
<p>领却西来意，何妨返旧山。经行松界响，归卧竹房閒。树色晚踰邃，江声秋又还。六时烟水曲，宁异万峰间。</p>
<h3 id="将抵三山登高柬潘木公">将抵三山登高柬潘木公</h3>
<h4 id="其一-24">其一</h4>
<p>三山栖海口，草树揽秋云。钟梵于焉动，天波始觉分。结庐冯此地，把钓复攻文。兀兀闲居赋，高深得似君。</p>
<h4 id="其二-24">其二</h4>
<p>烟霜弄遥席，疑义就君翻。弥觉蒹葭邃，从知鸡黍尊。万年遗帽舞，三径古花繁。率此成宾主，青山憺盍喧。</p>
<h3 id="忆宗白秋客海岳庵">忆宗白秋客海岳庵</h3>
<p>研山翔皓露，禅定结其中。夕鸟衔情入，秋花质影同。草开星路永，月展岛烟穷。是际飏轻席，从君察海鸿。</p>
<h3 id="江行有怀赵侍御二瞻">江行有怀赵侍御二瞻</h3>
<h4 id="其一-25">其一</h4>
<p>沿棹意何适，江流与政平。葑香蔽渔屋，水族省军声。候正秋虹敛，潮升海鹤鸣。野夫漱寒月，小酌咏樽清。</p>
<h4 id="其二-25">其二</h4>
<p>奇辉开宝璧，江月更如规。云气通仙掌，菰香窃渼陂。威名高隼避，仁闻野鸥知。击楫劳封事，河山未许危。</p>
<h3 id="喜叶孺韬至金陵舟中小酌感赋">喜叶孺韬至金陵舟中小酌感赋</h3>
<h4 id="其一-26">其一</h4>
<p>湖海意何适，云帆君共翔。寒群集鸿雁，秋梦达烟霜。莅菊觞难制，俦登舞易狂。馀香重搴采，未觉露沾裳。</p>
<h4 id="其二-26">其二</h4>
<p>物情何足哂，入眼且交娱。立渚见恬鹤，争烟闻乱乌。颂难申橘柚，叹不歇蘼芜。藉有山樽在，秋江月未孤。</p>
<h3 id="舟中彭天锡见过">舟中彭天锡见过</h3>
<p>汎宅如篱下，良朋晨夕来。看山臻薄讽，陶菊藉深杯。野雀烟间旅，繁虫露下开。狂歌动清夜，海月更崔嵬。</p>
<h3 id="送方圣羽吴元起失解归皖">送方圣羽吴元起失解归皖</h3>
<p>秋云饮江水，片席入遥空。橘露朝炊地，虫声晚泊中。风烟今特著，遇合古原同。君但陶樽罍，江田黍正丰。</p>
<h3 id="过印海方丈">过印海方丈</h3>
<p>过君焚诵地，深户立秋花。閒与巢乌似，昼闻山鼠哗。岩身等群木，钵水滤恒沙。自说空林日，婆娑未易斜。</p>
<h3 id="李小有钱密纬迟予三山偶葺屋未赴">李小有钱密纬迟予三山偶葺屋未赴</h3>
<p>敬尔三山屦，高云托远心。遥闻迟片席，君亦倚孤岑。野圃花棚废，山篱橘刺深。予方操短筑，结搆向荒林。</p>
<h3 id="客中晚坐江亭有怀吴幼玉颜若龄">客中晚坐江亭有怀吴幼玉颜若龄</h3>
<p>欲暮江烟动，秋峰翠转深。客怀何所寓，是际惟孤吟。黄叶灯前梦，青猿峤外心。高斋山响夜，知弄逸人琴。</p>
<h3 id="客真州喜杜退思至即招集汪氏江亭">客真州喜杜退思至即招集汪氏江亭</h3>
<p>几载离居梦，因依濑上云。如何黄叶岸，击汰得从君。汐满标鱼路，烟卑抑雁群。林亭对红烛，良话尅馀醺。</p>
<h3 id="吴徵君充符招集修竹庵">吴徵君充符招集修竹庵</h3>
<p>烟霜挺寒玉，数亩竹风清。是地入古寺，主人兼胜情。天花杂莼饭，空翠警书声。归步逢新月，悠悠筱路明。</p>
<h3 id="江路同友人行摄山道中夜宿恒觉上人禅院">江路同友人行摄山道中夜宿恒觉上人禅院</h3>
<h4 id="其一-27">其一</h4>
<p>帆影青山近，佳游讵忍疏。友朋情并胜，杖屦兴弥舒。望鸟悟烟路，闻钟礼诵居。松端开翠阙，步步达清虚。</p>
<h4 id="其二-27">其二</h4>
<p>苇穷阡术见，野径省间关。山气因无格，居人亦以閒。霜花平垡里，石竹小桥湾。即未探灵异，兹情讵易还。</p>
<h4 id="其三-4">其三</h4>
<p>林岚兼夕霭，积翠失花宫。是处闻清磬，因香叩远公。阶喧黄叶雨，社准白莲风。更向猿声指，一峰碧未穷。</p>
<h3 id="闻张损之自白门来期入鸠岭草堂">闻张损之自白门来期入鸠岭草堂</h3>
<h4 id="其一-28">其一</h4>
<p>木落凤皇台，悠悠思独回。人依宾雁至，帆载女霜来。古堰修笭箵，寒原息翳媒。如君问奇字，讵肯凿山坏。</p>
<h4 id="其二-28">其二</h4>
<p>石路秋花涩，幽寻莫厌过。樽香秫田穫，山翠竹林多。地僻庭除肃，人閒草木和。饲牛遵俗尚，叩角恣高歌。</p>
<h3 id="出摄山至江口候舟不至因宿旃檀庵枕上作">出摄山至江口候舟不至因宿旃檀庵枕上作</h3>
<p>安心向黄叶，旅梦亦何閒。乍觉堂开诵，还疑枕在山。鸡潮寒月外，鸽铎古霜间。此际观名利，何机触定颜。</p>
<h3 id="冬日同潘次鲁刘尔敬坐天界绿梦居竟日">冬日同潘次鲁刘尔敬坐天界绿梦居竟日</h3>
<h4 id="其一-29">其一</h4>
<p>贞林寒不解，钟梵动其间。遂共同心者，拈花薄作閒。松沉衔鹤嗽，翠盛泽禽颜。隐隐空香际，诸天似未还。</p>
<h4 id="其二-29">其二</h4>
<p>四大皈寒碧，香林梦亦无。恬行融饭力，危坐礼琴孤。点石花长雨，资烟叶正枯。此中名利判，清净复何途。</p>
<h3 id="依韵答潘木公舟中见怀">依韵答潘木公舟中见怀</h3>
<h4 id="其一-30">其一</h4>
<p>高兴乘无极，孤舟漾绿蘋。风餐昔贤哲，法溉几由旬。尘净梁开月，罗荒鸟狎人。何祥汇龙德，缩地向灵津。</p>
<h4 id="其二-30">其二</h4>
<p>草堂回道驾，象纬岂虚关。古谊扁舟是，冲情从者閒。搴芳宝幽谷，翔益负三山。清论如瑶草，华予泽畔颜。</p>
<h3 id="送吴汤日游闽并讯曹大参能始园居">送吴汤日游闽并讯曹大参能始园居</h3>
<p>榕叶青深处，君行听鹧鸪。桴长天欲坼，琴在月何孤。翔思穷云海，搜奇轶贡图。石仓鸿隐地，好一问潜夫。</p>
<h3 id="俞驾部仲茅左官赋诗二章为贺">俞驾部仲茅左官赋诗二章为贺</h3>
<h4 id="其一-31">其一</h4>
<p>君复持何法，终能蜕一官。特资高隼力，长渐远鸿翰。蒋帝山无恙，孙楼酒未寒。予狂殊已甚，莫惜割馀欢。</p>
<h4 id="其二-31">其二</h4>
<p>燐火绵群望，腥波达具区。蜉生卫犹拙，虎子执何愚。烟雨筠三亩，风花柳数株。人群笑谁可，鸟兽胜吾徒。</p>
<h3 id="方密之见访即送其游吴">方密之见访即送其游吴</h3>
<h4 id="其一-32">其一</h4>
<p>南浮敦悦地，君复振华音。尘下概千古，霞端翔寸心。固穷榛草在，安土稻花深。何事元方御，来参抱膝吟。</p>
<h4 id="其二-32">其二</h4>
<p>击汰复何适，白云吴会长。江枫搴秀色，海月弄秋光。古市箫声断，高丘剑影荒。烦穷练马义，一发步兵狂。</p>
<h3 id="寄怀方式谷广野伯仲">寄怀方式谷广野伯仲</h3>
<h4 id="其一-33">其一</h4>
<p>龙眠嘉遁地，石濑与溪光。梦亦哂尘事，饥还择畹香。开琴林月静，徙药涧云长。江介饶芳草，知君咏不忘。</p>
<h4 id="其二-33">其二</h4>
<p>不见何年岁，离居未敢思。江云空霭霭，野草复祁祁。清夜弄瑶瑟，高烟斸紫芝。秋山有丛菊，好一就东篱。</p>
<h3 id="喜史弱翁见访并阅松陵徐介白汤俊民诸子诗">喜史弱翁见访并阅松陵徐介白汤俊民诸子诗</h3>
<h4 id="其一-34">其一</h4>
<p>搴芳何远涉，子自导其心。幼志托嘉树，高歌怀荡阴。淩霞无弱思，御夕有孤琴。太息扁舟谊，谁堪揽蕙襟。</p>
<h4 id="其二-34">其二</h4>
<p>吴趋元楚楚，君复事孤鶱。遂约江山气，争归金石言。筵篿心自苦，绵蕞道何尊。余亦兴观者，狂歌向海门。</p>
<h3 id="登摄山顶题昙林禅室">登摄山顶题昙林禅室</h3>
<p>不知禅诵处，清磬鸟巢悬。百药延春气，群峰侍法筵。澹游如阅梦，空虑直宾烟。日暮松风起，云霞共谡然。</p>
<h3 id="春初齐价人相访余适东游率尔别去兹复见过赋此即送其再往皋城授经">春初齐价人相访余适东游率尔别去兹复见过赋此即送其再往皋城授经</h3>
<h4 id="其一-35">其一</h4>
<p>皋城函丈地，饮啄判春云。作客心如草，怀君梦亦芬。琴言酬定夕，霞气避高文。想见传经暇，风前咏有闻。</p>
<h4 id="其二-35">其二</h4>
<p>剥啄重阴下，开樽御晚凉。人偕江雨集，吟割水花香。又欲驱征马，悠悠载夕阳。秋林应尔思，明月挂高霜。</p>
<h3 id="答张孝廉绍和自漳南书讯">答张孝廉绍和自漳南书讯</h3>
<p>客星辞诏后，饮啄入青岑。海雨蒸吟阁，峰霞标蓻林。书经雷电至，梦集芷兰深。遥感成连旨，空江弄玉琴。</p>
<h3 id="鸠岭秋穫喜汪伟长从枞川见访">鸠岭秋穫喜汪伟长从枞川见访</h3>
<h4 id="其一-36">其一</h4>
<p>之子能乘兴，扁舟湖上来。正逢穫稻日，薄暮柴门开。野卧枕山竹，村酤称土杯。雨旸凭纵语，田父定无猜。</p>
<h4 id="其二-36">其二</h4>
<p>夜坐依岩竹，翻嫌衣屦凉。悠然山月吐，微识露花香。水羡鱼情逸，烟怀鸟路长。此中无外事，惟有静衔觞。</p>
<h3 id="秋夜雨中同木公幼玉若龄集孙烈卿玉照阁古梅下共用晴字">秋夜雨中同木公幼玉若龄集孙烈卿玉照阁古梅下共用晴字</h3>
<p>小阁延真意，群芳多晚成。从君探啸旨，沉饮入秋声。凉雨冒春响，繁灯争昼晴。寒香弥可忆，遥思向孤清。</p>
<h3 id="寄怀马侍御讷斋">寄怀马侍御讷斋</h3>
<p>白露下庭梧，空江雁夕呼。伊人宛何在，高咏孰能无。天造荒雷雨，时情贱凤图。绛纱闻更启，归集旧生徒。</p>
<h3 id="薄暮同胡衷朴白瑕仲方圣则鸠岭野望">薄暮同胡衷朴白瑕仲方圣则鸠岭野望</h3>
<p>授衣亦成适，萝薜称秋颜。吾道篱间菊，朋樽湖上山。潦收渔务整，畼净穑车閒。渐觉村烟合，栖禽向我还。</p>
<h3 id="九日病起得方侍御孩未书赋答">九日病起得方侍御孩未书赋答</h3>
<h4 id="其一-37">其一</h4>
<p>病起瞻园列，始知秋气深。女霜娇晚叶，虫月汎孤琴。弃世慵头责，端居谢足音。所思小山桂，相保共长林。</p>
<h4 id="其二-37">其二</h4>
<p>秋色来何际，江云阴远天。楚臣歌自苦，宣室问谁先。幕雁平沙月，延乌晚树烟。人生几丛菊，相忆乃悽然。</p>
<h3 id="寄怀同年王参汉分臬台州">寄怀同年王参汉分臬台州</h3>
<h4 id="其一-38">其一</h4>
<p>故人为政地，旌节拥标霞。结袜动岚彩，鸣琴喧瀑花。雁归春有序，鲸贴海无哗。何必清源曲，悠悠遁始嘉。</p>
<h4 id="其二-38">其二</h4>
<p>幔亭张乐地，传说宴曾孙。眷此名山药，能无祖迹存。蕙兰搴讵歇，蔚苍气空繁。拟橐桃花饭，从君细讨论。</p>
<h3 id="喜汤尔胄见访即送其还宣城应试">喜汤尔胄见访即送其还宣城应试</h3>
<h4 id="其一-39">其一</h4>
<p>春星繁若雨，灯火复江村。遥快高人集，深怜古谊存。桴情通广汐，佩旨约閒荪。更略樵苏迹，清言静勿喧。</p>
<h4 id="其二-39">其二</h4>
<p>敬亭花且发，归及唱新莺。芳草自生处，春烟何限情。灵香吹泽气，壮雨集潮声。好整云龙策，家风藉尔荣。</p>
<h3 id="岁晏怀止水兼订春晤">岁晏怀止水兼订春晤</h3>
<p>钟声度遥雪，知子定方初。岁序忽焉尽，禅心何所馀。盈虚信潮月，丰俭察寒蔬。余亦怀芳草，春当礼诵居。</p>
<h3 id="岁晏同程搏仲村居夜酌感赋">岁晏同程搏仲村居夜酌感赋</h3>
<p>凉月起疏竹，悠然土屋明。喧风群鸟息，媚酒一镫清。履道持寒岁，观时发古情。各衔冰雪思，期不昧平生。</p>
<h3 id="春望蛟台有怀圣羽庐居">春望蛟台有怀圣羽庐居</h3>
<h4 id="其一-40">其一</h4>
<p>晴云开岫色，想见紫芝庐。触物定臻叹，怀恩难辍书。巢音传乳雀，笾实荐春鱼。俯仰南陔下，知君思有馀。</p>
<h4 id="其二-40">其二</h4>
<p>悠悠千载士，几得肖孤云。自负能遗世，交持况有君。霞情开鸟上，夜讽切猿闻。好整支床瘁，春风甚可群。</p>
<h3 id="春五日雪与价人肃应五一损之感赋&lt;sub-class=&quot;note&quot;&gt;（昔陶公义熙斜川游，即是日也。）&lt;/sub&gt;">春五日雪与价人肃应五一损之感赋<sub class="note">（昔陶公义熙斜川游，即是日也。）</sub></h3>
<h4 id="其一-41">其一</h4>
<p>对此空林雪，尘机向尔开。朋樽眷寒竹，高咏敌芳梅。弥觉身心逸，翻令云动猜。还觇山候暖，徙药践春苔。</p>
<h4 id="其二-41">其二</h4>
<p>层城极游目，风景忆斜川。高隐一以逝，胜情谁不然。兴观酬皎雪，语默寓春烟。尽日衔觞圣，逍遥达我天。</p>
<h3 id="初春行大龙山道上望方大方读书处有怀">初春行大龙山道上望方大方读书处有怀</h3>
<h4 id="其一-42">其一</h4>
<p>霞上眺高馆，山云太静生。危峰犹旅雪，淑气且催莺。禅印安心法，吟宣抱膝情。春深兰被谷，搴采定何盈。</p>
<h4 id="其二-42">其二</h4>
<p>蠲痾亲药物，肉食幸能殊。门静苔恒觉，檐喧雀未孤。时危何取达，顾广且从愚。旦晚春畴绿，经锄待尔俱。</p>
<h3 id="吴长人元起季木许中燕汪翔先齐价人章永锡刘慧玉曹肃应张损之黄任鲁雪夜酌">吴长人元起季木许中燕汪翔先齐价人章永锡刘慧玉曹肃应张损之黄任鲁雪夜酌</h3>
<h4 id="其一-43">其一</h4>
<p>霏霏江海雪，积素失春林。昭质通交道，寒机涤世心。话酬良晤罕，灯衍夜杯深。且蓄搴芳思，暄风饮蕙襟。</p>
<h4 id="其二-43">其二</h4>
<p>野觞容率略，盘菜摘篱间。尘务何端入，春星此会閒。幽人即芳草，宵语若深山。更觉林花白，寒江月又还。</p>
<h3 id="春初怀吴幼玉颜若龄倪三昧">春初怀吴幼玉颜若龄倪三昧</h3>
<h4 id="其一-44">其一</h4>
<p>春林抱繁雪，不泯曙禽声。感此和静意，臻予朋好情。土膏达潜脉，花叶兆初英。天运诚如是，何贪沮溺名。</p>
<h4 id="其二-44">其二</h4>
<p>寒流鸣野涧，宁藉汲相遗。敦宿饶有获，怀新空尔为。暄开微草处，雪释众山时。君但酣觞圣，年光讵可思。</p>
<h3 id="春夜同搏仲元起损之家衡之兄泊江口小饮">春夜同搏仲元起损之家衡之兄泊江口小饮</h3>
<h4 id="其一-45">其一</h4>
<p>向夜江烟定，春星次第开。沙明潮月吐，风善树香来。炊击渔航火，酤安野市醅。閒心兼静侣，鸥鸟尔何猜。</p>
<h4 id="其二-45">其二</h4>
<p>薄游成小泊，寄梦入江花。若有芳蘅意，翻疑凫雁哗。琴樽御良夜，星月卫浮家。因笑乘槎客，劳劳水一涯。</p>
<h3 id="门人吴孝生家于九子知余泊秋浦来会赋赠">门人吴孝生家于九子知余泊秋浦来会赋赠</h3>
<h4 id="其一-46">其一</h4>
<p>知君居九子，境与世人分。夜讽山灯漾，春游涧药纷。饮霓窥井下，乳鹤切林闻。何日追烟杖，遗身礼白云。</p>
<h4 id="其二-46">其二</h4>
<p>春江浮野艇，小泊亦何閒。对此一樽酒，悠然无尽山。多君芳草意，寻我浪凫间。遂讨青莲胜，烟昏未遣还。</p>
<h3 id="舟中望大龙怀白瑕仲昆季">舟中望大龙怀白瑕仲昆季</h3>
<h4 id="其一-47">其一</h4>
<p>寒雨竟遥夜，空洲烟火迟。山中枕芳草，遂动故人思。橘服宁遗颂，薇登盍苦饥。石湖春水活，好为展烟丝。</p>
<h4 id="其二-47">其二</h4>
<p>莽莽黄巾乱，军书达里门。何途偶麋鹿，未忍语鸡豚。野静三星皎，云停八表昏。诚哉天运及，沉饮复何论。</p>
<h3 id="送蒋子卿游匡庐">送蒋子卿游匡庐</h3>
<h4 id="其一-48">其一</h4>
<p>匡岳春烟外，看君采药行。遥筇分鹤路，高枕向猿声。山鬼搴萝笑，巢僧降树迎。何殊三径里，二仲接平生。</p>
<h4 id="其二-48">其二</h4>
<p>水田循梵服，尘土陋华簪。独往谁能系，非君无此心。千峰青且至，二月雪犹深。但遇悠然处，书其报竹林。</p>
<h3 id="春雨坐江阁闻光黄警感怀寄木公密纬">春雨坐江阁闻光黄警感怀寄木公密纬</h3>
<p>江雨繁无次，春阴贯薜萝。閒知芳草至，渐察语禽多。泽气滋青甸，沙光紊白波。遥思流目际，君亦奈情何。</p>
<h3 id="秋晨过访谷语不值">秋晨过访谷语不值</h3>
<p>静者复奚适，云光閒荫门。自嫌筇竹步，为乱藓花痕。翻叶乌长戏，啼蔬虫不繁。君归山月出，寂对亦何喧。</p>
<h3 id="与李德林酌感旧">与李德林酌感旧</h3>
<h4 id="其一-49">其一</h4>
<p>明灯坐高馆，与子静衔觞。良话吐非一，离忧忆更长。禽喧林月至，鱼戏水星翔。真意殊堪领，悠然命古狂。</p>
<h4 id="其二-49">其二</h4>
<p>竹林磐礴日，回首尚悠然。寒雨寄春树，昏烟生野田。余方投绂久，君亦考槃偏。赖有觞中圣，逍遥共暮年。</p>
<h3 id="俶园坐雨偶成">俶园坐雨偶成</h3>
<p>春园集繁雨，静气直兼秋。尘杂遂无侮，高閒聊可谋。绿池蒲脉动，青屿竹光幽。坐此衔觞圣，饥劬藉尔瘳。</p>
<h3 id="春阴同圣羽价人五一慧玉乔伯集园中得樽字">春阴同圣羽价人五一慧玉乔伯集园中得樽字</h3>
<p>林阴若微雨，遂觉绿光繁。此地延群益，悠然尽一樽。风恬花气定，萝警鹤声翻。坐对无言处，弥令真意存。</p>
<h3 id="怀赵又汉久客金斗">怀赵又汉久客金斗</h3>
<p>坐卧入春草，于君倍有思。客当归雁路，吟及落花时。露药分林吐，山萝荫户垂。石莲秋月好，应践读书期。</p>
<h3 id="酌次鲁十赉阁">酌次鲁十赉阁</h3>
<p>草阁晴香里，花繁君适来。有怀何契阔，于此且徘徊。檐柳青难忍，江峰碧尽开。好将寒静意，阅世向深杯。</p>
<h3 id="春晚郊居范子明自桐来同价人五一过访时雨适降欣赋兹作">春晚郊居范子明自桐来同价人五一过访时雨适降欣赋兹作</h3>
<h4 id="其一-50">其一</h4>
<p>野阁枕松翠，褰开云满林。情真踰狎俗，务简薄从心。花杂山厨饭，萝衔石户琴。因君询古处，微激楚兰吟。</p>
<h4 id="其二-50">其二</h4>
<p>好雨连昏旦，农情幸尔酬。风泉声并合，草木性俱柔。山气清无惑，村舂晚自流。于兹怀静正，野酌共悠悠。</p>
<h3 id="大方移酌同价人五一前之弟觞咏尽日">大方移酌同价人五一前之弟觞咏尽日</h3>
<h4 id="其一-51">其一</h4>
<p>山居方首夏，物感亦何深。梦忍释农事，闻难给鸟音。遥樽香薜路，清论泄松岑。复整閒吟步，池光照野心。</p>
<h4 id="其二-51">其二</h4>
<p>琴书酬耳目，好我遂忘归。烟术纷将夕，篱山青且微。尽兹林酌兴，弥恻世情非。好识松根路，还来共采薇。</p>
<h3 id="山居雨中喜邓简之见过阅其近作即送之渡秋浦应试">山居雨中喜邓简之见过阅其近作即送之渡秋浦应试</h3>
<h4 id="其一-52">其一</h4>
<p>千峰翔雨气，君至历何云。试省身心际，无非青翠氛。传瓷永良话，槌磬响高文。为警山猿啸，方知达夜分。</p>
<h4 id="其二-52">其二</h4>
<p>江乡逢首夏，鱼笋竞兹时。独自寻岩户，相延摘露葵。薄陈古人意，聊与野云窥。惜便连芳草，烟帆掣远思。</p>
<h3 id="岩松咏陶公诗而赋也">岩松咏陶公诗而赋也</h3>
<p>草木何繁长，青松如是閒。飞花香谷口，饮翠下檐间。怀此雨中势，居然秋后山。溪风生日夕，清响为君还。</p>
<h3 id="同张若仲林六长家传八兄青霭居听雨">同张若仲林六长家传八兄青霭居听雨</h3>
<p>灵雨能时沛，中和泽并敦。兼收雷电用，不市稻粱恩。终夜犹鸣竹，高峰自闭门。与君观此夕，视听亦何尊。</p>
<h3 id="五日喜圣羽乔伯至山">五日喜圣羽乔伯至山</h3>
<h4 id="其一-53">其一</h4>
<p>青林无解叶，客至盍闻声。未有竹风度，亦令幽鸟鸣。暄烟飞渡日，空翠礼山情。何待交馨语，君身即杜蘅。</p>
<h4 id="其二-53">其二</h4>
<p>束薪南涧底，煮石薄为炊。聊则高人意，羞陈末俗悲。竹云千顷漾，松月一峰危。此际歌山鬼，灵均定不疑。</p>
<h3 id="山夜">山夜</h3>
<p>真机满山夜，梵止草虫鸣。即境已忘辨，观心无可清。和琴风叶响，禀月石泉明。祗觉云岩下，猿啼细细生。</p>
<h3 id="从平等庵还省觐">从平等庵还省觐</h3>
<p>身隐欲何文，枯閒视野云。难忘城郭思，遂与梵钟分。涧药香犹绾，溪篁翠尚纷。还倾百花露，聊一浣中裙。</p>
<h3 id="郊居树下偶成">郊居树下偶成</h3>
<p>幽居何有夏，缛树与清阴。尚悟初春日，行吟即此林。土暄初坼蕙，烟弱未开禽。复此朱明届，薰风荡葛襟。</p>
<h3 id="用韵答蒋子卿见访石巢">用韵答蒋子卿见访石巢</h3>
<h4 id="其一-54">其一</h4>
<p>烦暑交蒙虑，因君镜太清。悠然良话吐，何异石泉鸣。潜藻鱼争跃，巢松鹤亦迎。篱根指微绿，还悟菊苗生。</p>
<h4 id="其二-54">其二</h4>
<p>藤阴衔石户，难许世人寻。有嫭纫芳草，令予弹素琴。古怀凝岳雪，灵语掩钟音。今夕柴荆月，为君碧更深。</p>
<h3 id="喜汤尔胄见过">喜汤尔胄见过</h3>
<p>桐阴方匝户，词客复何来。新稻熟堪饭，幽荷香可裁。翟门无駴雀，陶令有恬杯。坐阅江南暮，千峰碧尽开。</p>
<h3 id="寄姚吏部石岭白下">寄姚吏部石岭白下</h3>
<p>草阁饮江色，冯之开远情。暮山通鸟路，高树共蝉声。映笏千峰翠，酬琴片月清。思君读书处，吏散夕鸦鸣。</p>
<h3 id="依韵酬赵又汉雨中见怀兼约过饮">依韵酬赵又汉雨中见怀兼约过饮</h3>
<p>旅吟香积雪，何以喻高寒。鹤语恬宵月，鹏翻怒海澜。曙星开雾谷，绮气被云峦。复共灯前酌，椒花咏讵阑。</p>
<h3 id="送三昧律师之五台">送三昧律师之五台</h3>
<p>祖林怀宝月，万里谒文殊。古钵潜携柏，秋航正有芦。律香薰汊雁，梵贝出飞狐。一演清凉法，春山望衲珠。</p>
<h3 id="赵芝庭改官南使曹讯之">赵芝庭改官南使曹讯之</h3>
<h4 id="其一-55">其一</h4>
<p>海月照秋树，微风吹夕凉。故人官建业，逸咏想沧浪。身即松篁翠，衙团橘柚香。悠然高枕处，何屑较羲皇。</p>
<h4 id="其二-55">其二</h4>
<p>屡欲浮烟艇，其如刈穫何。缘坡瓜蒂熟，被圃菊苗多。秋市鱼虾滥，山厨曲蘖和。谁期飞宝璧，明月映荒萝。</p>
<h3 id="访邝公露著夷土异书于三祖寺&lt;sub-class=&quot;note&quot;&gt;（寺乃予少读书处。）&lt;/sub&gt;">访邝公露著夷土异书于三祖寺<sub class="note">（寺乃予少读书处。）</sub></h3>
<h4 id="其一-56">其一</h4>
<p>古寺通秋草，从君猎异书。文章逼蝌蚪，笺释到虫鱼。怪轶齐谐上，图开禹贡馀。因之谢鸠鲎，梦逐日南车。</p>
<h4 id="其二-56">其二</h4>
<p>总丱于斯刹，咿唔彻曙钟。戏翻铃际鸽，狂揭钵中龙。电哂流光疾，霜惊点鬓浓。秋阴覆奇字，还记旧时松。</p>
<h3 id="九日薄暮泊江口">九日薄暮泊江口</h3>
<h4 id="其一-57">其一</h4>
<p>憺憺循时序，聊存野菊心。悠然照秋水，殊胜集长林。孤烛延宵酌，幽香溢露襟。衔情向终古，为一泄行吟。</p>
<h4 id="其二-57">其二</h4>
<p>格尽壶觞累，身心薄作閒。迹随秋燕泯，吟与草虫关。气白遥徵汐，霞青静数山。因嗤尘世里，举俗费跻攀。</p>
<h3 id="雨中舟行">雨中舟行</h3>
<h4 id="其一-58">其一</h4>
<p>暄郁浑无序，秋怀不自明。食兹凉雨力，一洗远江情。眺听将安着，山川若始生。晚香感遗播，搴采欲何成。</p>
<h4 id="其二-58">其二</h4>
<p>一气兼天水，孤帆若梦翔。偶于开坼处，岸渚泄青苍。形骸缘俱尽，诗书虑亦荒。廓然无念际，聊得似空王。</p>
<h3 id="蒋吾翮移樽同谢莫京徐庆卿正之弟赋">蒋吾翮移樽同谢莫京徐庆卿正之弟赋</h3>
<h4 id="其一-59">其一</h4>
<p>寒雨及初霁，阴晴俱闭门。蒸藜炊宿火，曝药就朝暾。室迩鸡豚穆，厨荒枣栗尊。所欣尘外侣，能不格芳樽。</p>
<h4 id="其二-59">其二</h4>
<p>深酌怀千古，林贤达可追。定推兹会彦，为有世人疑。严语贪霜夜，清机省竹吹。成连观海思，对尔已情移。</p>
<h3 id="答清流令万青丘书&lt;sub-class=&quot;note&quot;&gt;（青丘以皖司训迁令。） &lt;/sub&gt;">答清流令万青丘书<sub class="note">（青丘以皖司训迁令。） </sub></h3>
<p>十室千峰里，閒琴正可鸣。溪渔喧夜火，水碓满村声。襁负山猿至，弦歌蛋户清。传来旧绵蕞，弥式鲁诸生。</p>
<h3 id="秋夕平等庵赋得山空月色深">秋夕平等庵赋得山空月色深</h3>
<p>香台钟定后，群动肃秋林。视听壹归月，幽喧莫辨心。影开潭底藻，曙袭叶中禽。是际山阿客，谁堪薜荔吟。</p>
<h3 id="月夜石巢宿灵公故房感旧">月夜石巢宿灵公故房感旧</h3>
<p>山月弄孤明，雨馀山气清。洗心眷花露，转法与泉声。竹晦翻经色，苔延徙药情。思君示寂处，秋壑草霜生。</p>
<h3 id="长子叔黄梅溪阁成同白瑕仲前之弟夜集">长子叔黄梅溪阁成同白瑕仲前之弟夜集</h3>
<p>考室枕高烟，幽栖此地偏。暄岩覆秋叶，媚壑滴春泉。屦敛山钟后，杯开峤月前。今宵溪阁梦，应降竹林贤。</p>
<h3 id="邀瑕仲长子叔前之弟过百子山别业">邀瑕仲长子叔前之弟过百子山别业</h3>
<p>落木领寒序，云峰青可登。湖霜饮残芰，野烧入胡绳。先月啼猿至，将烟宿鸟冯。山樽招众嫭，不醉欲何能。</p>
<h3 id="三昧律师过访感旧赋">三昧律师过访感旧赋</h3>
<div class="foreword">
<p>师住锡东林寺，予雨止禅房信宿，后阐戒衡岳、广陵。兹来江上，距前期十五年矣。</p>
</div>
<p>山灯照秋雨，信宿领清欢。与子过溪笑，别来行路难。披云衡峤衲，钓雪广陵竿。复此坐池月，莲香白未残。</p>
<h3 id="秋夜泊燕子矶月中同吴仲立周公穆坐亭子上迟曹元甫不至">秋夜泊燕子矶月中同吴仲立周公穆坐亭子上迟曹元甫不至</h3>
<h4 id="其一-60">其一</h4>
<p>不夜江天月，秋声积气中。攀岩喧暗草，弄汐察归风。警露禽难定，啼沙雁不穷。祗馀虚白在，眺听入鸿濛。</p>
<h4 id="其二-60">其二</h4>
<p>佳人期未至，宛在此亭孤。夜定秋何际，潮宽月欲无。寒情搴宿莽，高咏响菰蒲。子复谁能遣，青山有系桴。</p>
<h3 id="同虞来初冯犹龙潘国美彭天锡登北固甘露寺">同虞来初冯犹龙潘国美彭天锡登北固甘露寺</h3>
<p>莫禦冯高意，同人况复临。云霞邻海色，鸿雁赴霜心。川气饮残日，天风侮定林。无嫌诵居浅，暝月已萧森。</p>
<h3 id="徐南高同年招饮董刺史里淳张怀我孝廉令嗣于凤皇台览古感旧欣慨交集爰赋斯作">徐南高同年招饮董刺史里淳张怀我孝廉令嗣于凤皇台览古感旧欣慨交集爰赋斯作</h3>
<p>野酌就春草，班荆坐不更。长离复何逝，台竹尔孤生。酒碧林阴厚，峰青夕照明。应怜楚歌客，不共此时情。</p>
<h3 id="送王龙光游大梁">送王龙光游大梁</h3>
<p>石城听班马，君去客夷门。风絮残春路，舂灯旅夜村。鸟程争暮堞，草色媚晴原。为问牛羊道，还衔几处恩。</p>
<h3 id="泊鲁江同殷徵卿程搏仲夜酌">泊鲁江同殷徵卿程搏仲夜酌</h3>
<p>客思原无际，春洲绿更荒。鱼苗沿岸罶，蚕妇满提桑。溪草吹香暗，樯灯照雨凉。孤踪藉朋好，小酌野情长。</p>
<h3 id="东游旋舟次怀宗白读书山中">东游旋舟次怀宗白读书山中</h3>
<h4 id="其一-61">其一</h4>
<p>春林禅诵处，壁影复谁群。花乱香潭水，龙驯恋钵云。孤峰超梦界，幽磬閟灵闻。赖有深江月，空明得似君。</p>
<h4 id="其二-61">其二</h4>
<p>江鸥兼峤鹤，莫适与亲疏。偶逐桃花水，因询渔父居。三山延海雾，六代响春锄。陈迹无遗览，云林共枕书。</p>
<h3 id="柬铜陵崔明府沧浪">柬铜陵崔明府沧浪</h3>
<h4 id="其一-62">其一</h4>
<p>化国俗无烦，氓歌江上村。雷声动茭泽，花雾接柴门。讼阒檐禽乳，刍贫枥马喧。遥看九子色，飞翠集琴轩。</p>
<h4 id="其二-62">其二</h4>
<p>雨霁春江路，轻帆入太清。林声何睍睆，川气亦和平。野静犊长卧，矶宽鹭不争。李侯秋浦句，今日为君赓。</p>
<h3 id="人日寄邝公露客池阳文选阁">人日寄邝公露客池阳文选阁</h3>
<p>春怀寄何许，君共九峰云。芳意含初蕙，微吟在夕曛。花齐庾岭发，月向海珠分。知尔弹鱼暇，严搜六代文。</p>
<h3 id="同越佥宪卓凡马中丞瑶草夜酌">同越佥宪卓凡马中丞瑶草夜酌</h3>
<h4 id="其一-63">其一</h4>
<p>雨馀开草色，握手揽春烟。战哭歌莺地，烽飏舞蝶前。心随花事谢，肘任柳丝悬。静对兵厨酒，时危觉汝贤。</p>
<h4 id="其二-63">其二</h4>
<p>讵敢关时务，安危亦有躯。忧天知共哂，谋野定非愚。蒟酱谁输版，龙媒未献图。从君频剪烛，雄辩不能枯。</p>
<h3 id="范总宪质公雨中见过感旧">范总宪质公雨中见过感旧</h3>
<h4 id="其一-64">其一</h4>
<p>穷巷绵春雨，高轩念屡过。忧时心共赤，失路鬓先皤。良话更红烛，深杯眷碧萝。澜园回首地，黄鸟续悲歌<sub class="note">（澜园，质公家园名。）</sub>。</p>
<h4 id="其二-64">其二</h4>
<p>几年春草际，星气隔陈荀。高枕千峰侍，移家四壁新。应门多倩雀，蔽骭讵遗鹑。未敢呼仁祖，知君甑亦尘。</p>
<h3 id="再同卓凡集瑶草水亭">再同卓凡集瑶草水亭</h3>
<h4 id="其一-65">其一</h4>
<p>水烟将柳色，一气绿光浮。坐久领禽语，始知非梦游。星繁堪紊烛，花静直臻秋。不是研今古，清宵讵可酬。</p>
<h4 id="其二-65">其二</h4>
<p>小饮流长话，身心此会尊。崩鸢怜瘴海，贡马纪花门。所历何非梦，惟閒不负樽。坐深占夜气，寒静亦无痕。</p>
<h3 id="鹅峰寺过谭远韵寓赋">鹅峰寺过谭远韵寓赋</h3>
<h4 id="其一-66">其一</h4>
<p>对君如夙好，梦久达寒河。所寓向古寺，故园芳草多。禽言响新树，花水曳微波。此际偕吟眺，悠悠意若何。</p>
<h4 id="其二-66">其二</h4>
<p>琴樽无浅兴，况复值危时。旷野既相率，停云深可思。春星动鱼罶，草露集珠丝。遥念山阿客，燃薪读楚词。</p>
<h3 id="寓李孔凡水阁赋赠">寓李孔凡水阁赋赠</h3>
<h4 id="其一-67">其一</h4>
<p>高士青莲后，秦淮隐钓竿。搴裳向花发，授馆及春寒。烟尽山难寐，潮通月并宽。閒来舂白石，庑下薄为欢。</p>
<h4 id="其二-67">其二</h4>
<p>与君閒阅世，今古一桑田。坐此落花下，无如饮酒贤。纬萧共牛语，种柳待莺迁。更采秋篱菊，相从年复年。</p>
<h3 id="旅怀感呈南高囧卿居庐">旅怀感呈南高囧卿居庐</h3>
<h4 id="其一-68">其一</h4>
<p>愁思如芳草，春来日日生。烟花迷令节，烽火掩孤城。乡梦啼莺断，微生旅燕轻。遥怜故林竹，新碧欲何成。</p>
<h4 id="其二-68">其二</h4>
<p>谷兰香可把，良友惜居庐。楗户枕春草，明灯开梵书。庭长迎吊鹤，梦亦泣皋鱼。始悟迟环召，知君重割裾。</p>
<h3 id="春雨旅怀柬叶少宰以冲吴廷尉玉华两先生">春雨旅怀柬叶少宰以冲吴廷尉玉华两先生</h3>
<h4 id="其一-69">其一</h4>
<p>江雨绵无辍，閒知春草深。揽衣集秋气，隐几类孤岑。花药恬开步，琴书静侍吟。冶城际芳月，幸植岁寒心。</p>
<h4 id="其二-69">其二</h4>
<p>旷野欣相率，朝饥耻负薪。静衔彭泽酒，平视葛天民。鱼雾冯潮吐，禽烟逐树新。时情正多感，不独戒黄巾。</p>
<h3 id="过忘所精舍">过忘所精舍</h3>
<p>春草绿茫茫，因风闻戒香。偶寻雨花迹，閒至远公房。领梵松机著，开琴月旨长。无言礼空翠，更涤竹林狂。</p>
<h3 id="至半峰庵访雪照不值">至半峰庵访雪照不值</h3>
<p>孤锡飏何地，松花香饮门。霁禽语初善，幽栝境弥尊。无复琴书扰，兼收钟磬喧。与君相见际，潭月写虚痕。</p>
<h3 id="过青山礼李供奉先生墓田">过青山礼李供奉先生墓田</h3>
<h4 id="其一-70">其一</h4>
<p>供奉鲸何适，青山有墓田。怀情与谁质，作礼向高烟。辞树花争舞，沿溪柳自悬。悠悠冯眺处，村酒碧香鲜。</p>
<h4 id="其二-70">其二</h4>
<p>孤生同放黜，何异夜郎西。自笑如蓬转，思君闻鸟啼。草繁烟讵弱，山暝叶初齐。野唱来樵牧，予情更尔迷。</p>
<h4 id="其三-5">其三</h4>
<p>宫锦君王赐，荒碑逐客魂。穷通聊与叩，山水寂何言。才足胜时忌，文何忝代尊。椒醑兼麦饭，一为展松门。</p>
<h4 id="其四-4">其四</h4>
<p>玄晖流寓后，之子美洵稀。草木空香在，牛羊夕照微。衔觞山月侍，摇笔海烟飞。今日青峰里，猿声日夜归。</p>
<h3 id="从青山晓发至黄池逢式谷时生绳先弈予旅酌">从青山晓发至黄池逢式谷时生绳先弈予旅酌</h3>
<p>云卧起长晏，兹行露未收。一移名利扰，为作友朋谋。蓼旨虫难避，林音鸟自求。荆高遗酒在，击筑共销愁。</p>
<h3 id="黄池公馆夜雨有怀方肃之四十初度肃之时在宛陵为兄告急">黄池公馆夜雨有怀方肃之四十初度肃之时在宛陵为兄告急</h3>
<h4 id="其一-71">其一</h4>
<p>小雨鸣深绿，清机寓所闻。思君敬亭梦，兹夕与猿分。摘露滋棠色，推烟卫雁群。宁虞芳草路，天马迹纷纷。</p>
<h4 id="其二-71">其二</h4>
<p>不复知揆览，弧辰转向隅。冀回鹰隼翮，一慰鹡鸰呼。台阔瓜长衍，池暄草未枯。期君携广被，高枕胜蓬壶。</p>
<h3 id="赋慰方时生">赋慰方时生</h3>
<p>避地将何适，风花相共飞。为敦友生谊，未忍寸心违。粟次禽言苦，芦中鱼服微。橐饘拟何具，还采剩山薇。</p>
<h3 id="汤尔胄徐宜生俞其章詹在右携樽汎宛溪相送">汤尔胄徐宜生俞其章詹在右携樽汎宛溪相送</h3>
<p>烟草微何际，舟行绿渐开。还听溪路响，良友复能来。夏浅萤初兆，渔恬鹭不猜。清樽演华月，放溜遂忘回。</p>
<h3 id="病中邝公露过论诗">病中邝公露过论诗</h3>
<h4 id="其一-72">其一</h4>
<p>高枕豆花雨，孤莺啭竹扉。与君清论展，更觉世情违。绿酒樽中满，黄精岩下肥。相携共茗粥，且为解絺衣。</p>
<h4 id="其二-72">其二</h4>
<p>云海思茫茫，高歌对此觞。请观时辈习，谁获古人狂。春涧泉声翠，秋潭月气香。见闻参此际，为与听沧浪。</p>
<h3 id="病中高吏部龙门见存感赋">病中高吏部龙门见存感赋</h3>
<h4 id="其一-73">其一</h4>
<p>空园罗灌木，高枕向蝉声。自劝樽中酒，閒观世上名。水香菰米熟，山暖橘花生。努力持农圃，犹惭负圣明。</p>
<h4 id="其二-73">其二</h4>
<p>蓬门枉知己，忍学野鸥飞。力疾躯弥善，谭言俗所稀。野苔延蛤路，深草曳牛衣。笑指山篱菊，邻秋叶渐肥。</p>
<h4 id="其三-6">其三</h4>
<p>世情何处识，江上万峰云。潮汐复何意，朝昏徒自纷。鸡声红药响，猿啸绿溪闻。终欲辞家去，长携晨肇群。</p>
<h3 id="雨后池上坐月有怀薛比部谐孟">雨后池上坐月有怀薛比部谐孟</h3>
<h4 id="其一-74">其一</h4>
<p>屏居成独坐，池水与心清。林月自然至，尘机何处生。露凉集虫语，风善定萤情。夜境浑无际，宁论身外名。</p>
<h4 id="其二-74">其二</h4>
<p>蔼蔼云停处，思君朝夕閒。孤樽持白雨，高讽给青山。晴叶臻蝉响，风林振鹤颜。还期浮野月，秋艇拨潺湲。</p>
<h3 id="雨中同叶以冲先生雪照上人坐弘济江阁">雨中同叶以冲先生雪照上人坐弘济江阁</h3>
<p>尽日江天雨，弥疏物外情。意中诸嶂在，影际一帆生。潮广从鱼鹜，沙閒泯鹭争。真机集恬眺，玄对亦何名。</p>
<h3 id="坐燕矶亭子再赋呈以冲先生">坐燕矶亭子再赋呈以冲先生</h3>
<h4 id="其一-75">其一</h4>
<p>披襟对云汐，身世入青苍。飞鸟复何向，孤帆相与翔。清言给松筱，閒眺贴菰蒋。回视栖钟地，空烟已混茫。</p>
<h4 id="其二-75">其二</h4>
<p>肃此孤亭抱，空江飒有声。停云终古思，浮海此时情。领雨龙行苦，吞沙鹢路平。晚航迟霁月，同拟濯吾缨。</p>
<h3 id="坐法雨上人澄观阁">坐法雨上人澄观阁</h3>
<h4 id="其一-76">其一</h4>
<p>结搆循云壁，无妨石竹阴。不知空翠里，何处海潮音。遂偶孤霞至，来参静者心。江身现虚白，如月照幽林。</p>
<h4 id="其二-76">其二</h4>
<p>帆影何飘忽，青山尔穆如。沙田观戏鹤，水雾察飞鱼。花众篱难卫，萝沉磬与疏。白莲有荣落，何羡远公庐。</p>
<h3 id="立秋前一夕坐栖霞方丈">立秋前一夕坐栖霞方丈</h3>
<p>客心元易感，落叶不须期。况是先秋夜，悠然钟定时。露凉萤悦草，月皛鹊翻枝。是际空山里，能堪薜荔思。</p>
<h3 id="坐慧汐居赠观一">坐慧汐居赠观一</h3>
<p>禅室临江埠，自然轩户凉。蒲喧闻蛤诵，蓼盛觉鸥香。海月潜栖钵，秋潮每触床。暂来分茗粥，已识道心长。</p>
<h3 id="杜于皇至天界精舍相访">杜于皇至天界精舍相访</h3>
<p>遗身入香界，自负世情违。何意秋花外，君来叩竹扉。人间同树定，话止到萤飞。泯泯松根路，无妨带月归。</p>
<h3 id="酌张问夫">酌张问夫</h3>
<p>屏居齐堁蛰，龙性颇谙时。菊外山长澹，芦中服自奇。深烟趋鸟候，寒雨递觞资。岂遽伤穷节，妍暄意可迟。</p>
<h2 id="七言律">七言律</h2>
<h3 id="除夕大雷雨同徐庆卿曹肃应齐价人周子久张损之守岁咏怀堂赋">除夕大雷雨同徐庆卿曹肃应齐价人周子久张损之守岁咏怀堂赋</h3>
<p>雷电谁明时序心，先春解作扰长林。岂缘天帝欢无度，应哂山龙蛰未深。野甸虚徐延草色，暄枝次第啭禽音。江田薄治锄犁后，酌酒将君赋荡阴。</p>
<h3 id="甲戌元旦">甲戌元旦</h3>
<p>耆旧何非万历民，龙飞辑瑞忆兹辰。四门共集夔龙履，九服无闻甲马尘。世事顿惊桑海燥，春谋渐与黍畴亲。陶然自炙屠苏酒，笑阅梅花岁岁新。</p>
<h3 id="青冥阁">青冥阁</h3>
<div class="foreword">
<p>昔王元美先生舟过江上，指大龙日：「蓬蓬勃勃，海上三神山乎？青冥中有人，未可时代计也。」今年入山，山僧建阁翠微中，问名，余因感先生斯言，而以「青冥」题之。</p>
</div>
<p>蓬蓬海岳并真形，指点曾闻动客星。净业倘能师白社，高文敢曰破青冥。吴门练影难穷辨，楚泽兰香未解灵。时代虽殊精魄在，筵篿一为报东溟。</p>
<h3 id="泊李阳河">泊李阳河</h3>
<p>春阴野泊念江寒，红烛青帘照鹖冠。听雨渐知农务动，乘桴聊取酒程宽。灯馀伐鼓人何静，觞止鸣鸡醉已安。霁视群星尚无恙，少微历历挂渔竿。</p>
<h3 id="舟中雨夜怀谪居友人">舟中雨夜怀谪居友人</h3>
<p>孤帆细雨静依依，极目春洲绿尚微。节物又从新柳换，谪居宁有几人归。王孙祠畔丛鱼戏，歌舞楼中野雀飞。往事旅情君自见，蒸藜酿秫莫相违。</p>
<h3 id="寄怀刘敬仲司空">寄怀刘敬仲司空</h3>
<h4 id="其一-77">其一</h4>
<p>与君执戟向尘沙，官舍萧疏接暮鸦。天禄阁吹藜杖火，步兵厨胜酒胡家。春镳竞踏高梁草，秋艇轻穿净业花。屈指廿年如梦境，青青双鬓已增华。</p>
<h4 id="其二-77">其二</h4>
<p>桃花春涨漾晴霓，平奠勋名刻水犀。何藉从官沉白璧，恭闻上帝予玄圭。山青草阁容高枕，野绿閒畴好杖藜。何日任城楼上酒，从君沉饮醉如泥。</p>
<h3 id="仲春七日同韩姬命曹肃应张损之方圣羽齐价人彭五一刘尔敬集刘慧玉宅">仲春七日同韩姬命曹肃应张损之方圣羽齐价人彭五一刘尔敬集刘慧玉宅</h3>
<p>荷锸宁须绍古狂，竹林清夜与传觞。泽居人饮春云气，彦会言蒸蕙草香。露白鸣鸡招舞剧，蒿青飞鸴咏怀长。醉分何必携馀兴，高柳垂藤切短墙。</p>
<h3 id="寄怀崔铜陵沧浪">寄怀崔铜陵沧浪</h3>
<p>九子山云晴自生，虚徐江上察芳蘅。花村到处有人住，讼阁閒来惟鸟鸣。石户灯青烦夜织，春畴烟碧起深耕。何当更汎芙蓉路，濑静沙寒听濯缨。</p>
<h3 id="喜史荩卿请告归广陵江舟小酌">喜史荩卿请告归广陵江舟小酌</h3>
<p>南楚殷须坐镇才，菊松引兴赋归来。江乡麦与鱼无恙，春峤人同雁并回。钴鉧毕探文藻胜，舂陵未释茧丝哀。如今芳草容高枕，且望芜城罄一杯。</p>
<h3 id="闽为余使车所至地读汪大年诸诗重若卧游遂赋此">闽为余使车所至地读汪大年诸诗重若卧游遂赋此</h3>
<p>解薜曾乘闽峤轩，至今清梦武夷繁。为吟花县趋庭句，似引滩声到枕喧。山静切檐闻乳鹤，海蒸冯几阅翔鲲。何当更漉荒厨酒，石𧉧蛛官细讨论。</p>
<h3 id="初夏送损之还江东期以秋至">初夏送损之还江东期以秋至</h3>
<p>莼鲈曾不待秋风，归路芳蘅绿未穷。百子莺繁山梦远，长干钟定月光同。琴声几夜弹湘水，帆影遥天破碧空。为语霜篱丛菊发，迟君高步睇飞鸿。</p>
<h3 id="山居雨中张若仲林六长先后至">山居雨中张若仲林六长先后至</h3>
<p>云林次第集群贤，招隐何如此地偏。夏浅凉随新雨至，吟悽人在夜猿先。无言山磬传空翠，晏坐松灯照石泉。此际尘机定何涉，将君清梦各泠然。</p>
<h3 id="山中五日示若仲六长">山中五日示若仲六长</h3>
<p>云旗终古自逶迤，歌到离骚敢妄悲。渔榜祗循巫觋俗，文坛徒鬻蕙兰词。山当积雨收虹后，人际空香饮露时。内美于斯微可验，独招山鬼荐江蓠。</p>
<h3 id="喜王使君梅和衔命移镇皖上">喜王使君梅和衔命移镇皖上</h3>
<h4 id="其一-78">其一</h4>
<p>莽莽军书七泽来，一时风鹤起蒿莱。关中自转当时粟，开府无如叔子才。平野不妨驱犊出，高台曾此射蛟回。欣传竹马喧江路，幕府无闻画角哀。</p>
<h4 id="其二-78">其二</h4>
<p>孤臣胥靡敢论兵，阴雨难驰桑土情。军府自移龙虎节，江涛遂接鹳鹅声。长风倚树人何壮，夜火量沙谍始惊。征虏雅歌知不减，潢池秋草近将生。</p>
<h4 id="其三-7">其三</h4>
<p>细雨春洲感袂岐，衮衣欣即咏来思。寇恂辙动苍生卧，定远功成白发垂。杨柳薰风铃外暖，梅花香雪篴中吹。海门月吐千峰静，大斗欢陈朱鹭辞。</p>
<h4 id="其四-5">其四</h4>
<p>遗身近复入蘼芜，箪食萧条礼法枯。一壑途穷安阮籍，二天江左仗夷吾。野心不紊渔樵侣，羸疾聊资药饵扶。饭罢牛歌中夜起，车门叩角待传呼。</p>
<h3 id="寄韩太史求仲">寄韩太史求仲</h3>
<p>西子湖花秋正繁，闻君于此托朝昏。能将赐隐齐狂客，不羡摛词近至尊。数载碧山悬鸟路，长歌白石奉牛樽。何时得永渔樵话，露屦烟竿道亦存。</p>
<h3 id="送汪六御入觐还灵山">送汪六御入觐还灵山</h3>
<p>薰风杨柳散晴烟，遥望仙凫向海天。徭峒瞻蒲还劝穑，珠渊饮马亦投钱。辀钩声里花迎舄，薜荔香中月映弦。纵使圣朝无阙补，天书好为夕郎悬。</p>
<h3 id="寄杨中丞文弱塞上">寄杨中丞文弱塞上</h3>
<h4 id="其一-79">其一</h4>
<p>榆关有尔缮泥丸，左衽宁虞到鹖冠。羽猎繇来推赋手，楼船新复隶衙官。帐前调马春芜细，酒后呼鹰碛草宽。相忆不须冯梦路，卢龙秋月值渔竿。</p>
<h4 id="其二-79">其二</h4>
<p>文酒长怀邸舍时，楸枰世事讵胜悲。短襦中夜陈牛饭，破砚秋窗注楚辞。朱鹭定知油幕沸，紫鳞聊为布帆私。桃花源水浑无恙，羡尔功成有钓丝。</p>
<h3 id="万世甫至讯杨修龄先生">万世甫至讯杨修龄先生</h3>
<p>桃花源水接烟波，闻有玄亭领啸歌。达士声名存酒德，圣朝勋业满渔蓑。青山幸不嫌瓢笠，碧月偏能选薜萝。散发与君呼犊语，秋田细草近如何。</p>
<h3 id="谢方侍御崧生书讯即送其北行报命">谢方侍御崧生书讯即送其北行报命</h3>
<p>大东驿路散晴烟，揽辔趋朝俨若仙。虫馆栖琴多白露，鹰风鸣佩入青天。云沙万骑弦长控，水雾三星罶独悬。安攘定知烦石画，先陈民瘼圣人前。</p>
<h3 id="寄怀吴南宁孝先">寄怀吴南宁孝先</h3>
<p>岭树江花结梦长，羡君冰誉满炎荒。一官远寄霜鸿外，合郡秋闻露橘香。税薄鹅毛常代罽，徭驯蚕女不争桑。遥知斋阁无长物，椰酒聊堪与客尝。</p>
<h3 id="送程霖宇南粤游">送程霖宇南粤游</h3>
<p>蓼香荻露片帆轻，君向南天越雁程。锦荔秋深房久熟，黄茅雨后瘴全清。装连霍纳春烟吐，手揽珊瑚海雾生。安得九夷偕杖履，踏歌蛮舞听芦笙。</p>
<h3 id="酌姚纯甫时将省心甫铨部于南署">酌姚纯甫时将省心甫铨部于南署</h3>
<h4 id="其一-80">其一</h4>
<p>柴门秋树挂斜阳，莞尔聊持犊鼻张。自喜种瓜绵野圃，不嫌钩枣过邻墙。黄鸡群啄山篱黍，紫蟹将衔石岸霜。酒熟更逢良友至，沉冥弥觉发吾狂。</p>
<h4 id="其二-80">其二</h4>
<p>芙蓉香露及秋清，挂席将为采涉行。江近嘉鱼随市得，官閒修竹绕衙生。危时更悟萸樽旨，中岁犹怀布被情。古处如君兄弟少，倍从风雨念鸡鸣。</p>
<h3 id="寄怀董玄宰宗伯予甲子乞身先生以诗赠行今十年始答也">寄怀董玄宰宗伯予甲子乞身先生以诗赠行今十年始答也</h3>
<h4 id="其一-81">其一</h4>
<p>清时疏傅卷高踪，十赉新膺九节筇。祖帐轩真乘野鹤，虞弦目亦送飞鸿。故侯瓜蔓青门笠，开士莲花白社钟。为报野心难割据，总持近已属夔龙。</p>
<h4 id="其二-81">其二</h4>
<p>驻颜何藉饵丹砂，手种赪松自有霞。独对东篱閒采菊，任传北阙广宣麻。霜盘侍史调鲈脍，秋艇渔僮捕藕花。三泖朝昏连坐卧，宁烦墨敕动官家。</p>
<h4 id="其三-8">其三</h4>
<p>讲幄文书竞绕身，禁脔终不易江莼。好持船子鱼中梵，一浣元规马上尘。松籁平分弘景阁，檀根应是辋川人。五峰秋月闻笙鹤，绿野羊求有上真。</p>
<h4 id="其四-6">其四</h4>
<p>紫禁烟花拜夕郎，天人遥接秘书香。宫砖立处衣长白，帐饯诗来绢已黄。草际饭牛襦自短，蒿间飞鸴咏空长。何期进履窥园日，尽醉樽前学楚狂。</p>
<h3 id="月下饮鄘湛若感时有赋">月下饮鄘湛若感时有赋</h3>
<p>清宵小饮憺无哗，听尔玄言曳海霞。夜久禽声翻月树，露凉虫响抱秋花。羽书草泽传新啸，羯鼓渔阳警暮挝。惟有鲈鱼甚无恙，鳞鳞争媵石门槎。</p>
<h3 id="园中种菊闻云中虏警">园中种菊闻云中虏警</h3>
<p>虏骑燕云报合围，刺闺烽火照龙旂。垂鱼卿士帷中策，射虎将军阃外威。户藉即传编老上，伶官未可黜鲜卑。山农刈罢秋田黍，不醉黄花何所为。</p>
<h3 id="秋登十三叔中江楼">秋登十三叔中江楼</h3>
<p>咏怀久擅竹林幽，作达还开江上楼。露白汀沙难辨月，潮青岛屿各臻秋。春流鱼涌桃花沫，彦集人依杜若洲。倍喜圣时渔税薄，尽容载酒狎轻鸥。</p>
<h3 id="寄答陈太史雪滩即送其北行">寄答陈太史雪滩即送其北行</h3>
<p>繁露空香饮梦深，蛾眉移月照秋林。平津宾满传投辖，正字名高莫碎琴。墨敕已催行李色，碧山暂释采芝心。遥知侍酒尧樽日，不但西南噀傅霖。</p>
<h3 id="秋浦舟中感时似子卿">秋浦舟中感时似子卿</h3>
<p>星枝乌鹊绕南天，辛苦无衣好共怜。旅泊不堪山叶降，秋吟宁让草虫先。人情似厌彝伦腐，时论群推盗贼贤。予亦与君肖巾帼，短篷私泣对江烟。</p>
<h3 id="送何青山相国再起还朝">送何青山相国再起还朝</h3>
<h4 id="其一-82">其一</h4>
<p>西畴岁月俨东山，眷顾苍生未许閒。遂有起居关帝梦，再瞻剑履押仙班。心恬纶阁犹莘渭，道泰卿云荫孔颜。好抱懒残煨芋火，鸾刀一燮玉铉间。</p>
<h4 id="其二-82">其二</h4>
<p>清霜皎月映蒲轮，正值阳回玉琯新。梅鼎调丹资圣手，枫宸衣白睹天民。尧陔解作人龙雨，禹贡咸销士马尘。廿四考成还未髦，青山来问赤松鳞。</p>
<h3 id="立秋日送吴明府闇生南旋">立秋日送吴明府闇生南旋</h3>
<h4 id="其一-83">其一</h4>
<p>一叶流风秋序临，能禁黄鹄动归音。妒人子自矜高下，畏垒思何异古今。石竹春留盘马迹，泽兰香入抱琴心。繇来海燥须臾事，莫就湘累叩陆沉。</p>
<h4 id="其二-83">其二</h4>
<p>江天秋水澹无倪，傲吏孤琴恣所之。松柏不凋寒更见，芙蓉堪采涉奚疑。习池此日沽微罪，岘首谁人剪去思。向后鲤湖云卧处，五株门柳亦丝丝。</p>
<h3 id="焦山">焦山</h3>
<p>东南浩劫此虚无，欲抗朝宗岛势孤。一勺人天穷眺听，六时潮汐有荣枯。林深山鬼招难见，壑静秋龙睡可呼。却笑焦君名未避，空烦指点到寒芜。</p>
<h3 id="金山">金山</h3>
<p>积气难名天地心，古今无限此登临。珠间星影长开岛，鹏下云光欲饮林。沧海几还秦帝药，洞庭不隔楚妃吟。凭高一奏成连旨，江月江烟次第深。</p>
<h3 id="方孩未礼普陀回至銮江相晤感赋">方孩未礼普陀回至銮江相晤感赋</h3>
<p>遥礼青莲汎岛隅，鹏云蜃雨片桴俱。香台密结金仙印，碧海单提明月珠。烟火已从云汐判，身心都向水天无。君归应笑长生客，桂树婆娑老一壶。</p>
<h3 id="送望江朱侯擢守海州">送望江朱侯擢守海州</h3>
<p>秋清凫影动菰蒲，岘首碑看勒小孤。数载菊松望彭泽，如今釜甑接莱芜。风云淮海仪神雀，烟雨家山梦鹧鸪。卧治定须同内史，閒调五马饮春湖。</p>
<h3 id="晤陈驾部剑华感赋">晤陈驾部剑华感赋</h3>
<p>道直谁能避转轲，青山无恙奈贫何。柴桑杯蚁长酣菊，廷尉门禽不畏罗。甑底清尘标俭德，车前白石起劳歌。与君笑阅人间世，駴雨冲风荡九河。</p>
<h3 id="芜关谢王水部季重招饮&lt;sub-class=&quot;note&quot;&gt;（季重旧令当涂。） &lt;/sub&gt;">芜关谢王水部季重招饮<sub class="note">（季重旧令当涂。） </sub></h3>
<h4 id="其一-84">其一</h4>
<p>尧时天路未高荒，执戟何嫌再作郎。从此斗杓开象纬，遽令英簜有文章。客帆寒载家溪雪，关树香连旧地棠。更具阿戎玄尚在，竹林重与绍清狂。</p>
<h4 id="其二-84">其二</h4>
<p>霜露凄其归趣浓，逢君何复恨途穷。鲸飞怒掣无沧海，岳立苍寒表华嵩。宫锦再披流古月，江帆四集纳条风。杯前静察潮生路，桃叶春深梦许通。</p>
<h3 id="荻港杨守戎子仪移酌舟中">荻港杨守戎子仪移酌舟中</h3>
<p>霜铃月戟靖江关，樽酒还来慰旅颜。孤棹影开冰雪路，残年迹滞雁鸿间。笔从投后花踰盛，字即行间问岂閒。日暮潮声如雪涌，看君麾羽向胡山。</p>
<h3 id="灯夕阻风芜湖舟中口占似程搏仲家衡之兄">灯夕阻风芜湖舟中口占似程搏仲家衡之兄</h3>
<p>莫向青山忆旧庐，扁舟吟笑幸无虚。春帆着处依镫火，江雁何程畏简书。月照花林如积雪，潮生沙埠有鸣鱼。相欢共醉村旗酒，且傍香篱问索居。</p>
<h3 id="同俞驾部容自徐囧卿南高赴徐侍御孟麟招感旧">同俞驾部容自徐囧卿南高赴徐侍御孟麟招感旧</h3>
<p>无恙春星带薜萝，与君尽醉复高歌。百年世事等残局，一饭君恩有荷蓑。青甸香蒸游屐草，红桥风罥酒船波。还思杞国同忧日，拳石空劳障九河。</p>
<h3 id="述怀答友人">述怀答友人</h3>
<p>云驷虚无江上台，薜萝香动有朋来。名销更觉琴书逸，道在能持稼穑衰。非国有天收瘴雨，罪言何梦托寒灰。与君笑尽手中酒，池上藕花閒自开。</p>
<h3 id="谢李临淮玄素见枉不值">谢李临淮玄素见枉不值</h3>
<p>西第春烟接汉宫，棘门新柳散条风。石花饮羽真成虎，竹素抽毫尽是虹。题凤青萝人自远，饭牛白石调踰穷。何时猎骑喧芳草，橐笔从君赋小戎。</p>
<h3 id="闻赵侍御二瞻自金焦取道游西湖赋寄">闻赵侍御二瞻自金焦取道游西湖赋寄</h3>
<p>秋清碧月照菰芦，露笠烟帆兴未孤。盘水自招梅屿鹤，翔星谁识柏台乌。长卿徒拥三巴传，宗炳空悬五岳图。独羡使君情具胜，东南寸景不令逋。</p>
<h3 id="忆家大人俶园">忆家大人俶园</h3>
<h4 id="其一-85">其一</h4>
<p>坦坦何惭履道居，云林幽事定无虚。篱间密竹不妨鹤，潭上落花能供鱼。晏坐高斋阅秋水，客来小圃剪春蔬。犹嫌弘景松风闹，懒向华阳乞秘书。</p>
<h4 id="其二-85">其二</h4>
<p>小阁青莲佛火光，閒将四大隶空王。绣幢风曳金铃语，石鼎烟流贝叶香。耕穫耻为营下噀，滑稽深欲斥东方。鹿门自践真人隐，顶首先窥觉路长。</p>
<h4 id="其三-9">其三</h4>
<p>大隐繇来不近名，萧机玄对浣尘情。据梧尽日曾无梦，动操群峰各领声。祝噎不烦鸠刻杖，步虚自驾鹤为笙。惭予养体真豚犬，烟火空调禁鼎羹。</p>
<h4 id="其四-7">其四</h4>
<p>蔼蔼南陔自可亲，幽源慵为逐秦人。紫芝好作芳厨馔，白苧为翻画栋尘。心净莲花容结社，机忘鸥鸟亦归仁。斑衣似不烦儿舞，醉起登前唱郁轮。</p>
<h3 id="寿方四如五十">寿方四如五十</h3>
<p>云逵羽翮羡冥飞，隐处星辰指少微。红稻可酿千日酒，碧萝还胜六铢衣。山空鹤语高烟响，石烂牛歌细草肥。松菊平生嘉尚在，考槃视履亦何非。</p>
<h3 id="送汪涵秋归淮南兼忆斗枢">送汪涵秋归淮南兼忆斗枢</h3>
<p>君来江上正芳菲，今去淮南雁欲飞。聚散人生如落叶，苍茫空水对斜晖。青山不隔孤臣梦，白日谁怜季女饥。为寄愁心河畔草，年年春色望中归。</p>
<h3 id="木公从宛应教归京口小诗送之江上">木公从宛应教归京口小诗送之江上</h3>
<p>秋水知予别梦长，悠然天际下孤航。衣无宛雒风尘色，简是梁园竹素香。时事何途私涕泗，江山留冶报文章。君归岂托鲈鱼兴，菊意枫声已渐霜。</p>
<h3 id="寄答陈南充姒畴">寄答陈南充姒畴</h3>
<p>秋篱丛菊一思君，江上青枫隔暮云。剑阙天孤铭尚壮，琴台花改赋犹芬。鸡神自肃祠官典，焚道争衔父老文。长物定知非所蓄，郫筒美酒可能分。</p>
<h3 id="寄周观察柱瀛备兵淮海">寄周观察柱瀛备兵淮海</h3>
<p>卜居近已老渔樵，閒向秋鸿望赤霄。龙节定知生气象，鹖冠殊可慰萧条。春旗暖色飏河日，秋阁寒声静海潮。近说移军屯细柳，东方蛇豕更谁骄。</p>
<h3 id="吴幼玉六帙礼云栖还赋寿">吴幼玉六帙礼云栖还赋寿</h3>
<p>尘世桑沧定不疑，采山聊可谢朝饥。荣分几杖真人赉，香满彫胡弟子炊。湖月能疏心镜彩，昆蓝讵向觉花吹。归来更达沉冥旨，米汁秋樽好共持。</p>
<h3 id="寄怀林存峨开臬楚中">寄怀林存峨开臬楚中</h3>
<p>离居踪迹托垂纶，颜色长从海月亲。道在冰壶悬鉴地，环投沧海抱珠人。灵芬不格筳篿旨，荒泽能无笔簬陈。更有青山棠树在，年年花载岭南春。</p>
<h3 id="感怀寄慰田郡伯三峨量移还蜀">感怀寄慰田郡伯三峨量移还蜀</h3>
<p>峨眉晴雪照归装，数卷图书共隐囊。纵使世情如滟滪，难磨清咏在沧浪。径开彭泽三秋菊，亩列成都百颗桑。圣主知君心似水，争传冰誉满朝阳。</p>
<h3 id="袁公寥自广陵回雨泊招饮予筑感旧">袁公寥自广陵回雨泊招饮予筑感旧</h3>
<p>尽日春江雨不开，暮帆遥向广陵来。寒涛似枕山扉雪，埋照犹衔火树杯。苍狗浮云聊共哂，白鸥野水定何猜。廿年多少悲欢事，销在西窗一寸煤。</p>
<h3 id="偶读元次山喻旧部曲诗有感">偶读元次山喻旧部曲诗有感</h3>
<p>兵兴十载焚戎服，叹哭曾传樊水阴。退谷樵渔今已老，普天士马正如林。荣光定叶明时兆，闰气难窥真宰心。日暮碧云修竹里，空临梁甫弄春琴。</p>
<h3 id="送江菊裳之信州任">送江菊裳之信州任</h3>
<p>海门新柳漾晴沙，极目云帆引鹜霞。湓口潮回犹带雪，弋阳溪暖欲蒸花。春潭雾白闻鱼徙，讼阁峰青绝鸟哗。圣代繇来重才子，岂令江总滞天涯。</p>
<h3 id="送李烟客林六长下金陵有怀博罗韩夫子">送李烟客林六长下金陵有怀博罗韩夫子</h3>
<p>杨柳风恬五两轻，橹边桃叶若闻声。露芬孤屿啼閒鹤，月印空江舞旧鲸。圣代诗书宽捃摭，农臣耕凿有经营。君行并闭羊求路，茇舍惟占紫气生。</p>
<h3 id="送洪慧生南行并寄子明尔止">送洪慧生南行并寄子明尔止</h3>
<p>秋林丛桂露香翻，送尔殷勤展一言。熊馆誇胡临羽骑，牛歌乘燧达车门。嘉宾无负笙簧飨，计吏偕知礼乐尊。木末烟平霜满际，冯高不尽我思存。</p>
<h3 id="寄赵侍御芝庭">寄赵侍御芝庭</h3>
<p>年来整暇理渔竿，击鲙捞虾政自欢。所喜黍畴荒下噀，敢将楸局问长安。樽前延酒月长在，篱外映山花未残。为托鸿声报东海，远游何日共高冠。</p>
<h3 id="谢迟侍御之来招饮黄山阁">谢迟侍御之来招饮黄山阁</h3>
<p>东望天波曳紫澜，峨峨崇岱峙霞端。花香饮鹤芜城近，海雾吹鱼渤澥宽。绵蕞自惭无礼数，惠文深得罄交欢。樽前已灿雷峰月，愿托盟心未忍寒。</p>
<h3 id="柬钱密纬">柬钱密纬</h3>
<p>北固山前鲈正肥，知君撰酌近渔矶。烟馀野月全归艇，霜下孤花不隐扉。吾道所须秋黍泰，客程宁与海鸿违。江峰历历青堪数，早晚蒹葭片席飞。</p>
<h3 id="采石矶同刘尔敬晚酌感赋并柬同志诸子">采石矶同刘尔敬晚酌感赋并柬同志诸子</h3>
<p>晴江小泊荻风微，拾月乘流有旧矶。烟邃似为归鸟计，波喧频听醉鱼飞。边笳羯鼓烽俱莽，蚕箔渔苗税未稀。此际野心閒对酒，丰橙澹菊道何非。</p>
<h3 id="金陵晤郭侍郎金溪感旧兼送其赴岭南谪所">金陵晤郭侍郎金溪感旧兼送其赴岭南谪所</h3>
<h4 id="其一-86">其一</h4>
<p>十载离居未忍论，秋花重对白门樽。采薇留得馀生在，孤竹弥瞻大节存。黄叶路从湘水阔，青山道为逐臣尊。殊方饮啄君恩重，雷雨行看起伏鲲。</p>
<h4 id="其二-86">其二</h4>
<p>琐闱夕拜共为郎，忧国觇君鬓早霜。柳下不彫三黜节，宣尼何陋九夷乡。青藤钓酒蛮奴榼，花氎编珠峒女装。陆贾金知非所好，为搜奇瑰入诗章。</p>
<h3 id="李通侯玄素移樽舟中偕同志赋得秋江晚照">李通侯玄素移樽舟中偕同志赋得秋江晚照</h3>
<p>孤航摇曳寄秋花，小泊班荆对莫霞。樽酒自延残照色，六朝如此晚归鸦。风摇远火应难壮，波立群峰各不哗。是际客心渺无极，雁声何复递寒沙。</p>
<h3 id="与李将军湛阁对酒">与李将军湛阁对酒</h3>
<p>酒碧似分江上峰，何知身世成飘蓬。幼安东徙笑何地，醉尉夜行安可逢。烟渚离离戏田鹤，海天历历横秋虹。接舆是际楚歌发，吾道稼圃将焉穷。</p>
<h3 id="送罗别驾衡皋监督固原兵饷暂还南州">送罗别驾衡皋监督固原兵饷暂还南州</h3>
<p>几载题舆别思牵，依依征盖拂江烟。龙沙暮雨摇珠阁，仙掌秋云映石莲。飞檄虏移山后帐，行春人种碛中田。金城旦晚条方略，宣室为君席欲前。</p>
<h3 id="冬夜酌杜退思感旧">冬夜酌杜退思感旧</h3>
<p>灯白窗寒雁有声，与君深话十年情。霜皋落叶鸣湘水，烟陌繁花簇帝京。琴瑟自闲中散调，文章还避左徒名。樽前对影因相笑，短发萧萧次第生。</p>
<h3 id="答梅长公书讯兼送其开府酒泉">答梅长公书讯兼送其开府酒泉</h3>
<p>秋清兰畹散馀芬，列骑香风绕雁云。三户已开钩党籍，五花新领酒泉军。杯前杏酪听笳管，马上隃麋扫檄文。遥送莫歌重进酒，龙堆元拟策殊勋。</p>
<h3 id="秋杪楚友何韦长见访">秋杪楚友何韦长见访</h3>
<h4 id="其一-87">其一</h4>
<p>馀生安敢说行藏，径草多君与破荒。衰凤有歌闻枳棘，孤鸿循影到池潢。茱萸山酌高呼酒，橘柚霜盘细荐香。更剪秋灯听落木，湘臣鱼腹咏难忘。</p>
<h4 id="其二-87">其二</h4>
<p>楚江千里布帆轻，岩曲相寻丛桂盟。风雨萧晨无谬察，龙蛇大泽有孤生。阁通山气樽俱翠，琴入秋泉响更清。此际悠然怀尚足，东山惟尔预沉冥。</p>
<h3 id="岁暮予筑落成时程禹璜自北归同幼玉长秀社集得年字">岁暮予筑落成时程禹璜自北归同幼玉长秀社集得年字</h3>
<p>新除荒径竹林边，朋好琴樽自此偏。汐社不愆风雨候，归人更及雁鸿天。庭中藻影能稽月，杯里椒香欲报年。落落岁寒忻共保，春舠讵负石门烟。</p>
<h3 id="中秋答余谷王">中秋答余谷王</h3>
<p>遥峰分月挂江城，筱路萝庭冉冉清。高酌直翻丛桂露，孤吟聊压百虫声。围摩石濑喧秋涧，簝叶寒香覆古坪。此夕知君情不浅，开琴浮白坐空明。</p>
<h3 id="同方潜夫泊弘济寺潜夫宿澄观阁柬之">同方潜夫泊弘济寺潜夫宿澄观阁柬之</h3>
<p>红蓼青菰暝色深，相从渔浦放閒吟。夕阳已下江峰翠，清梵遥闻水寺音。雨后野萤飘乱草，灯前吹叶响空岑。思君高枕莲花界，梦里能观不染心。</p>
<h3 id="晚霁同元甫望九子有怀李供奉白">晚霁同元甫望九子有怀李供奉白</h3>
<p>九子青岚霁不收，搴芳信宿向中洲。布帆岂待鲈鱼挂，水幕聊寻海燕俦。春市垆开香饮月，空江烟尽澹淩秋。独怜供奉虚飘泊，不共清溪此夜舟。</p>
<h3 id="喜从祖兹园公解樵川郡归">喜从祖兹园公解樵川郡归</h3>
<h4 id="其一-88">其一</h4>
<p>閒云轻席两悠悠，天际遥归故园舟。海郡衣冠闻饯鹤，江乡饮啄幸邻鸥。好风偏与粳香会，佳月宁虞薜影稠。只此东山足磐礴，湘臣何地着离忧。</p>
<h4 id="其二-88">其二</h4>
<p>浮云自古不堪论，初服弥瞻吾道存。草木赖融轩冕相，人天合让鼎彝尊。幽心远渚闻荷发，霁目高霞快鸟翻。自喜林间备群从，问奇那得隔朝昏。</p>
<h3 id="秋居有怀杨斗枢霍钟西吕益轩">秋居有怀杨斗枢霍钟西吕益轩</h3>
<h4 id="其一-89">其一</h4>
<p>九河日暮起重阴，蒲苇冥冥秋水深。如此陆离委长佩，一时睇笑倚孤岑。揽茹不掩湘臣泪，采葛谁明越妇心。欲寄幽香虞道远，空馀丛橘耀霜林。</p>
<h4 id="其二-89">其二</h4>
<p>山阿岁晏孰华予，西极将腾径待车。飒飒女萝啼赤豹，鳞鳞秋水领文鱼。天高冀野云终被，霜落吴江木更疏。我欲何声酬凤德，萧条自接楚狂舆。</p>
<h3 id="感时赋慰十三叔并诸兄弟">感时赋慰十三叔并诸兄弟</h3>
<h4 id="其一-90">其一</h4>
<p>窈窕秋山青可怜，更逢落木下晴川。江鱼薄媵寒潮水，野雀深啼晚树烟。纵目高台迟佚女，愁吟梁甫有遗篇。汩余日月芦中老，招隐难为众嫭先。</p>
<h4 id="其二-90">其二</h4>
<p>瑟瑟微风鸣女萝，邀予睇笑彼山阿。衣能至骭呼牛语，艾不张罗奈雀何。净露宛从荷屋降，幽香谁并竹林多。烹雌酿秫深相劳，穷达无如理啸歌。</p>
<h3 id="九日病中感赋">九日病中感赋</h3>
<p>鶗鴂深啼感岁华，落英犹绕故年花。茱萸不厌人三已，橘柚还香水一涯。绝塞风烟无径路，彼都台笠正繁誇。山篱土甑餔牛后，起视秋虹抱晚鸦。</p>
<h3 id="采石吊太白先生">采石吊太白先生</h3>
<p>烟波是处若为家，鲸影空摇石上华。祠像几人能缩酒，英灵终古自怀沙。月当牛渚难为夜，江在天门未可霞。山水将君共寒碧，幽通何必荐疏麻。</p>
<h3 id="乙亥元旦雨中试笔">乙亥元旦雨中试笔</h3>
<h4 id="其一-91">其一</h4>
<p>云物空劳太史占，江村竟日雨纤廉。屠苏逋老还先酌，梅蕊流香入小檐。阅世又怜人事鹜，明农自许野心恬。晴洲早定搴芳侣，候至难令杜芷淹。</p>
<h4 id="其二-91">其二</h4>
<p>慵思四十九年非，眼底青山兴不违。松菊未荒彭泽酒，枯槔久谢汉阴机。薰风杨柳莺将啭，新水桃花鳜更肥。薄俗桑沧宁足哂，烟帆拟向五湖飞。</p>
<h3 id="同越卓凡饮马瑶草水亭闻寇警感赋">同越卓凡饮马瑶草水亭闻寇警感赋</h3>
<p>避地踰宽物外身，相从抱䣛览烽尘。淮流遍饮红巾马，春墅双閒白羽人。快集月霞能导酒，薄寒花气转冯裀。狂来拟奏俞儿舞，野旷星高未忍陈。</p>
<h3 id="雨中李京兆晓湘招饮秦淮水阁">雨中李京兆晓湘招饮秦淮水阁</h3>
<h4 id="其一-92">其一</h4>
<p>绿杨吹雨溅芳樽，烟草离离漫水痕。避地乌衣寻燕垒，开觞白袷近龙门。衷言竞吐罗浮雪，眉笔堪销桃叶魂。醉后与君偕骋望，青山幸为六朝存。</p>
<h4 id="其二-92">其二</h4>
<p>鹖冠生事感萧条，愁绪宁堪雨共飘。宁戚饭牛歌自苦，幼安牧豕路长遥。江田畬火春俱辍，泽国军烽夕永销。藉有使君高义在，野人长此托渔樵。</p>
<h3 id="旅怀柬何计部蓉庵">旅怀柬何计部蓉庵</h3>
<p>乌衣旅食共閒閒，小隐莺声草色间。圣世宁烦忧赤羽，主恩到处予青山。烟深渔屋鸥相狎，月静耕墟犊自还。此地捕鱼兼酿黍，与君长驻老亲颜。</p>
<h3 id="寓秦淮与长子叔水阁相对有怀兹园公">寓秦淮与长子叔水阁相对有怀兹园公</h3>
<p>何地徜徉无竹林，青山宛载六朝心。遗身鱼服江烟窈，努力牛歌春草深。隔浦共听花底曲，开窗各弄月中琴。兹园松菊知无恙，醉后应怀梁甫吟。</p>
<h3 id="晤孙铨部意白感旧">晤孙铨部意白感旧</h3>
<p>冶城新柳正鸣莺，握手相看百感生。共駴风波人世满，为怜辛苦贼中行。一官大隐齐黄绮，六代方山类削成。回首遂园觞咏地，西京烽火几时平<sub class="note">（遂园乃铨部园。）</sub>。</p>
<h3 id="方司成书田见过感赋">方司成书田见过感赋</h3>
<h4 id="其一-93">其一</h4>
<p>研北推君二十年，如今双鬓雪俱牵。高车响并莺声至，清论飞于柳絮前。谢傅墅閒芳草坼，孙弘阁敞晚山妍。请从绛帐诸生后，问字来分太乙烟。</p>
<h4 id="其二-93">其二</h4>
<p>圣代潢池警未平，渔樵梦亦入军声。夔龙愿奏云天舞，鹅鸭长销雪夜兵。苇岸尚容鱼网曝，麦秋不废穑车鸣。野夫敬枕严滩月，閒漱清流咏濯缨。</p>
<h4 id="家大人初度谢李戒庵过祝">家大人初度谢李戒庵过祝</h4>
<p>汎宅聊申菽水欢，秦淮碧柳照斑斓。似闻黄鹤舞瑶笛，更喜白鱼迎钓竿。自向源花通饮啄，宁烦野竹报平安。紫衣不羡逢元发，斗下犹龙气未阑。</p>
<h3 id="移宅城南郭侍御云机过访赋此">移宅城南郭侍御云机过访赋此</h3>
<h4 id="其一-94">其一</h4>
<p>春深草树展清阴，城曲居然轶远岑。蒿鸴幸能安弱羽，花骢还与沛高音。清飙贯体浑如竹，古雪霏谭不藉琴。有道家风知不改，华簪长抱澹宁心。</p>
<h4 id="其二-94">其二</h4>
<p>閒门高柳曳新丝，何必双柑远听鹂。酒碧不离花下瓮，山青自至菊间篱。鸣弦欲和松风籁，煮石粗充菽水饥。自食补天公等力，江南无事子山悲。</p>
<h3 id="与叶中翰白于感旧赋">与叶中翰白于感旧赋</h3>
<p>蚤岁相从供奉班，如今青鬓点霜颜。金门懒乞侏儒粟，草屩同探幕府山。牛饭有歌徒自苦，莺声不醉且无还。木奴万树摇晴绿，乡梦知君更未阑。</p>
<h3 id="送王宫谕昆华北上">送王宫谕昆华北上</h3>
<h4 id="其一-95">其一</h4>
<p>薰风堤柳拂平沙，极目云帆入远霞。朝列争来迎赤舄，至尊亲与押黄麻。鸡神漫饬祠官典，蒟酱虚通博望槎。早晚夔龙阶羽动，鹭翿一为舞訾邪。</p>
<h4 id="其二-95">其二</h4>
<p>秦淮草色碧初匀，斗酒还来践隐沦。野啄亦招霄鹤至，山羹欣有鼎梅陈。冲风摇海难衔石，平陇开烟许负薪。愿得金瓯名早贮，敢徯霖雨及波臣。</p>
<h3 id="月下陈令君刚长招饮敬亭山">月下陈令君刚长招饮敬亭山</h3>
<h4 id="其一-96">其一</h4>
<p>女萝睇笑自孤牵，云鸟何烦咏昔年。藉有美人閒载酒，更怜明月皎如烟。镫青高阁遥鸣屦，气白群峰静侍弦。夜久山禽响空翠，清机特为此宵偏。</p>
<h4 id="其二-96">其二</h4>
<p>空山碧月漾清晖，觞咏难令此夕违。共剪红亭今夜烛，一参黄蘖再来机。风中接叶闻猿啸，露次翻松悟鹤飞。宁待留髡投去辖，野心磐礴自忘归<sub class="note">（黄蘖禅师为令公乡人。）</sub>。</p>
<h3 id="谢项司成水心招集古林庵">谢项司成水心招集古林庵</h3>
<h4 id="其一-97">其一</h4>
<p>古林嘉木展晴晖，永日琴樽眷翠微。宛有宫莺啭香树，特分掌露溉閒薇。高谈一破青山梦，缓酌聊携碧月归。久矣帝师推项橐，此中猿鹤欲何依。</p>
<h4 id="其二-97">其二</h4>
<p>鸱夷幸托五湖船，高枕菰芦懒问天。春草薄吟桃叶雨，秋菱小摘莫愁烟。逃名尚畏渔樵著，息影宁踰薜荔贤。自哂郑虔无一绝，烦君为给杖头钱。</p>
<h3 id="谢范司马质公见讯">谢范司马质公见讯</h3>
<h4 id="其一-98">其一</h4>
<p>野心端合旅樵渔，自喜岑牟久遂初。陶令菊酣三径酒，杨云花覆一床书。遗身祗觉青峰浅，息影犹嫌碧叶疏。草犊且肥松鹤健，君恩元未薄居诸。</p>
<h4 id="其二-98">其二</h4>
<p>烽尘莽莽此何时，方召推君定盍疑。大树争瞻抒虎略，枯槎聊可寄鱼丝。月潭自为鸣琴秀，雨圃难令种药迟。为报菖蒲樽已绿，衔杯何日醉江蓠。</p>
<h3 id="程司空我旋见枉赋此">程司空我旋见枉赋此</h3>
<p>山公物望著岩廊，高阁琴书对隐囊。直使公卿失荣膴，遂为顽懦广津梁。新除特为龙髯重，夙誉高觇马骨香。自哂苔花冠已毁，未堪拂拭向王阳。</p>
<h3 id="用韵答薛比部谐孟">用韵答薛比部谐孟</h3>
<h4 id="其一-99">其一</h4>
<p>汗漫长怀若士行，负舂聊结五噫情。陶彭泽酒碧无恙，谢太傅山青自横。野竹箨稀风细解，池花烟破月初平。与君澹枕松间石，广武同嗤异代名。</p>
<h4 id="其二-99">其二</h4>
<p>水亭吐月宛然秋，彦集何殊名岳游。草圣争传青李帖，芸香不散白云楼。官閒鹤峤宾长至，句就鸡林贾竞求。别后搴诗胜兰芷，一时梧竹让清幽。</p>
<h3 id="柬董冀州里淳">柬董冀州里淳</h3>
<h4 id="其一-100">其一</h4>
<p>五马归来物外身，下帷还拟著天人。闭门日与世情隔，沽酒不嫌生计贫。土屋春閒朝饭犊，布袍秋冷夜编鹑。从君卜筑青溪曲，何必花源学避秦。</p>
<h4 id="其二-100">其二</h4>
<p>桑田满目骇风波，世事如君高枕何。乱日加餐推麦饭，野人努力向渔蓑。幼安泽有豨堪牧，廷尉门无雀可罗。凤去荒台秋草碧，登临宁复忍悲歌。</p>
<h3 id="谢顾兔泉以其先人东桥公集见赠">谢顾兔泉以其先人东桥公集见赠</h3>
<p>芳邻结向杏花村，衡宇相望似鹿门。乱后始知鱼麦贵，閒来弥悟雀罗尊。琴书高士风无忝，封禅先贤草尚存。近局只鸡招未远，与君期不负山樽。</p>
<h3 id="晚坐弘济寺">晚坐弘济寺</h3>
<p>古柳参差掩寺门，荆篱石埠自为村。风严乌榜通茭浦，日落渔炊就荻根。野月荒荒难辨色，江峰寂寂更何言。镫前无限浮沉思，销在菰香水鹤喧。</p>
<h3 id="再游栖霞柬恒觉上人">再游栖霞柬恒觉上人</h3>
<p>忆听天开岩下钟，苦吟清啸对霜枫。别来几碧山中草，偶至还青雨后峰。大壑古云仍抱石，空潭夙月又开松。振衣更指高霞路，落日将君辨海鸿。</p>
<h3 id="怀季重观察江州解官还山阴">怀季重观察江州解官还山阴</h3>
<h4 id="其一-101">其一</h4>
<p>猿鹤稽山约未寒，羡君欣整远游冠。繇来圣世容招隐，安有才人不左官。老圃锸长随酒瓮，中山箧岂至渔竿。悬知高枕层霞上，翻恻人间行路难。</p>
<h4 id="其二-101">其二</h4>
<p>琵琶江月思纷纷，君与匡庐共一云。莲社偶来分虎笑，兰亭长此狎鹅群。乱来野菊难为色，愁至霜枫易入闻。强起支床舒远眺，不堪秋草载斜曛。</p>
<h3 id="晓过石马冲">晓过石马冲</h3>
<p>古原何地不桑麻，六代陵园问曙鸦。是处石麟衔晚照，几闻笙鹤驭高霞。横塘绿水漫菰叶，平圃青藤罥豆花。野犊不知离黍恨，踏莎还上玉钩斜。</p>
<h3 id="石言十二首">石言十二首</h3>
<h4 id="其一-102">其一</h4>
<div class="foreword">
<p>岁时薄有稼穑，弥力秋穫，届期而桐警闻矣。</p>
</div>
<p>十亩年来梦已安，农臣自许考槃宽。祝鸡晴栅秋烟迥，捕蟹霜畴夜火寒。竹筱欢应腾酒颂，桑乾警不到渔竿。何来蜂虿生怀袖，空使颠毛竖鹖冠。</p>
<h4 id="其二-102">其二</h4>
<div class="foreword">
<p>春中闻流寇警，予倡乞师，议甚力。里中亡赖谓无病呻，毒詈之。兹潘将军可大捐赀募士至，而桐变旋赖以镇，然则予议非与？</p>
</div>
<p>南箕噏噏吠江城，共怼侏儒浪请缨。憎主争为群盗袒，罪言难谢妒人情。蚩尤朝避铃门气，妖鸟宵严铎帐声。到底安危冯此仗，杞人何复负平生。</p>
<h4 id="其三-10">其三</h4>
<div class="foreword">
<p>贼野掠，讹言四起，兵使者王公愤之，力疾提师次练川。擒馘叠奏，贼慑而解，合郡以安。则吾侪小人借公衮绣者，去寻常攀卧情旨，相越何啻径庭。</p>
</div>
江左夷吾藉钜公，小戎薄伐奏肤功。
符经秘箧分黄石，剑气中宵射白虹。身共荷戈零雨会，手援失楫乱流中。练川璧月明秋水，不与寻常借寇同。
<h4 id="其四-8">其四</h4>
<div class="foreword">
<p>郡伯恺悌君子，且抚固其职。畴曰：「非宜即贼，歼后佯示慰藉，安反侧也。百尔刍荛，多所采纳。」其用意盖穆乎深远矣。</p>
</div>
<p>怀绥自是守臣心，表饵何妨试绿林。蔀屋已令书犊券，桑间谁与弄鸮音。军书莽莽秋云苦，官道离离苌楚深。燧火车门宵未屏，怜予一顾短襦吟。</p>
<h4 id="其五-1">其五</h4>
<div class="foreword">
<p>宿令杨以清干移摄桐，未匝月，贼厝火久飙发驶矣。然身处虎穴，指授成擒，虽其太夫人在宿署，涕泣念之，弗顾也。令何负桐哉！</p>
</div>
<p>令尹家风接四知，三年冰誉满松滋。计当赤社移琴日，久属黄巾定策时。慈母啼乌凄月树，神君徙鳄著霜威。至今三复鸱鸮什，风雨飘摇咽口碑。</p>
<h4 id="其六-1">其六</h4>
<div class="foreword">
<p>兹园乃家樵川公悬车处，公忧时殚智虑，不爱发肤倍余；而受麛裘之诟，又同也。黄鸟啄粟，凤德何衰。是告曰历吉日乎？将行矣。</p>
</div>
<p>兹园黄发幸皤然，忧杞恒居众虑先。尼父岂能违旷野，灵均招与问高天。鼎湖弓剑龙长卧，故里荆榛鸴已迁。草色玄黄殊未已，鸱夷莫负五湖船。</p>
<h4 id="其七-1">其七</h4>
<div class="foreword">
<p>贼渠黄文鼎、汪国华蓄乱久，而逋奴张儒者适乘骏马拜坟，为里儿所嗤。儒憾之，遂输赀汪、黄以佐鸣吠。后其主诱缚之伏法，舆情殊快。</p>
</div>
<p>鼠子胡然蓄异图，冯陵耻作霍家奴。流言笑指青骢马，妖树争啼白项乌。燐火不堪成异物，秽形还惜点灵诛。空馀鸢蚁饥驱甚，赖尔嗟来荐一餔。</p>
<h4 id="其八-1">其八</h4>
<div class="foreword">
<p>桐中一时耆彦文儒表表月旦者，薪木图书为贼所焚摽几尽，相率避地白下。而吴宫谕客卿先生闻变逊迹于郊，遂不得大葬，衣冠阳九，一至于此。</p>
</div>
<p>真宰悠悠问莫申，幼安何适避风尘。长林未免衣冠祸，浚谷谁閒饮啄身。废垒归无王谢燕，羁栖行负叔敖薪。更怜太史修文日，梁木凄凉未敢陈。</p>
<h4 id="其九-1">其九</h4>
<div class="foreword">
<p>风雨舟行，诣军府陈贼状，不自知其初度也。</p>
</div>
<p>江墅秋深菊未荒，幽香细雨递危樯。紫萸樽为离居罄，白石歌繇此夜长。荷屋衣裳元诲露，杞人容鬓易臻霜。故园豺虎纵横甚，弧矢羞闻射四方。</p>
<h4 id="其十-1">其十</h4>
<div class="foreword">
<p>弦高椎牛，包胥胝茧，草臣于父母邦心力竭矣。不知我者，谓我何求，退而思远游，岂予所欲哉？</p>
</div>
<p>羁禽岂不恋乔柯，如此青山满目何。避地若将违左衽，回车何必异朝歌。四隅终自摧毛羽，千仞从今谢网罗。寄语篱边众鸡鹜，好连爪距啄秋禾。</p>
<h4 id="其十一-1">其十一</h4>
<div class="foreword">
<p>两尊人欲卜居白门，如歌五噫出关也。华阳地近，得时叩鍊客丹方，用代菽水，洵是大乐。</p>
</div>
<p>烟驾云旗道益尊，飘然鹤发共加飧。厨多粻糗充牛饭，地远訾邪即鹿门。山赉有云延屦杖，莱衣何日不朝昏。因嗤异代秦时叟，鸡犬萧条寄古源。</p>
<h4 id="其十二-1">其十二</h4>
<div class="foreword">
<p>六朝清绮之遗，搴采宛在，旧与诸君子结有群社，兹得晨夕相订，清商玉树，尚可返于正始乎？</p>
</div>
<p>六代菁华韵未荒，繇来词客此翱翔。长干花浦青郊雨，玄武荷绵绿水香。敢谓浮槎关象纬，漫思大雅易清商。好沽孙楚楼中酒，酹向高台吊凤皇。</p>
<h2 id="五言排律">五言排律</h2>
<h3 id="寿龚直指瞻凤太夫人八十-&lt;sub class=&quot;note&quot;&gt;（四十韵）&lt;/sub&gt;">寿龚直指瞻凤太夫人八十 <sub class="note">（四十韵）</sub></h3>
<p>佳辰开凤历，天宝焕龙光。柏露凝华重，芝云揽秀长。因驹歌渥水，于鸟纪瑶筐。卷耳怀空切，松筠意不忘。硕人仪特劭，女史德维良。兰取充帏佩，蘩频入釜湘。和熊亲诵读，却鲊训官方。琢就家圭壁，隆称国栋梁。甘棠荣旦月，直木凛台霜。殿策能争虎，边烽讵避狼。遗身等飞藿，固圉若苞桑。对垒援桴鼓，登陴奋蹶张。餐真穷穴鼠，虏亦畏神羊。更历虞廷狩，重开禹贡荒。包茅驰筚簬，竹箭溢艅艎。鹅鹳呼无癸，貔貅气孔扬。遂回天步险，再见庙谟臧。叱驭辞京室，乘轺肃帝乡。义声蜚草木，仁闻洽飞翔。周道援胥溺，勤思戒复隍。泽先赪尾壑，恩到白驹场。望愈崇岩石，勋看勒太常。三江澄练净，九子岳莲香。华辔周南国，中褕念北堂。梦长依橘袖，归及捧萸觞。济美蒸三秀，弘文萃七襄。麻姑停羽翮，阿母授璈琅。曲许双成度，箫从弄玉飏。西山呈日丽，南浦献云祥。此乐诚何极，群心若未央。膝前飘绣衮，履下饰明珰。曾借于游剑，将鸣尚父璜。感机抒黼黻，秉荻扫欃枪。恺泽诸方豫，忠谟圣主康。普天歌大母，良史撰幽芳。算与山河并，庥将日月昌。丝纶重贲阁，袍笏且盈床。䌽褓摩铜狄，兰灯续玉舫。龙门惭未陟，鸾第永相望。愿托长庚彩，遥申北斗浆。</p>
<h3 id="题吴桥范氏祖德诗二十八韵">题吴桥范氏祖德诗二十八韵</h3>
<p>维恒钟蛰德，于岱割雄风。电逐燕台骏，波翻北海虹。山川既蟠郁，文物乃冲融。晔美成炎史，淹推奠夏功。馀灵难遽歇，华阀必终隆。累叶开良冶，弥天誉圣童。敬恭敦梓里，词藻冠芹宫。侍学庭趋鲤，为仪陆渐鸿。经生容祭酒，哲匠让宗工。取果宁嫌小，分荆不厌丰。伊人诚隐豹，其梦亦维熊。萃聚英初拔，飞腾业早攻。名驹挺思旷，毛凤蔚超宗。草圣门包铁，琴心爨识桐。蔫因名士挫，冢以腐毫崇。巨彩收星汉，长天隐螮蝀。沉埋人似玉，损益道如弓。珠椟光应灿，璇源衍勿穷。峥嵘誇水部，磊落起山公。鳞向溟南运，群能冀北空。梅花官阁烂，桃李药笼充。汗简抽毫碧，泥书映轴红。门兰纷馥郁，庭树接青葱。仰久高山并，怀今片刺通。清言连晓夜，奇字抉鸿濛。踪迹五湖长，家声万石同。末繇瞻化鹤，聊尔竭雕虫。彤管盈东壁，赓歌正未终。</p>
<h3 id="柬瞿起田二十二韵">柬瞿起田二十二韵</h3>
<p>汉庭褒异绩，周室宴嘉宾。四牡乘轺至，双鱼折柬频。自惭旋豹尾，未敢逆龙鳞。病已同司马，耕将问子真。庭萱长入梦，箧草久生尘。独树风惊鸟，空床月照人。乡书千里隔，药裹六时新。顾腕疑多鬼，论心倍有神。梧垣需剑履，芝宇限城闉。萧寺经行寂，空囊旅况贫。倒衣难命驾，得句每书绅。涕泪榆关事，支离瓠落身。喜峰虞勒马，乐浪不为臣。揭揭徒看日，滔滔莫问津。杞忧虚慨慷，桑土竟逡巡。庙算恒多阙，封章肯厌陈。松筠瞻劲节，糠秕愧前薪。紫塞馀蛇豕，青蒲获凤麟。补天君炼石，钓海我垂纶。鸥狎清江渚，莺啼别墅春。蒹葭人倚玉，芳树月如银。白社依开士，青山作逸民。著书馀岁月，壤击大江滨。</p>
<h3 id="夏日东池送友人纳姬广陵十二韵得仙字">夏日东池送友人纳姬广陵十二韵得仙字</h3>
<p>嘉浣酬良月，青门豫野泉。池光开旭镜，林籁动薰弦。枝缀投车果，香舒引步莲。裯星吟遂切，箫月䌽谁专。鹤路行飞驾，骊歌讵黯筵。偷分眉阁黛，别卸御衣烟。采药难携侣，栽桃好趁年。针楼蛛却挂，银渚鹊争填。梅稚羞承鼎，花娇不耐钿。吹移台上史，梦绾洞中仙。词客倾奁咏，王孙贱锦缠。余欢参遏末，聊赋定情篇。</p>
<h2 id="五言绝句">五言绝句</h2>
<h3 id="园居杂咏">园居杂咏</h3>
<h4 id="其一-103">其一</h4>
<p>至人遗外事，灵贶集霞上。流铃时有声，泠泠若松响<sub class="note">（十赉阁）</sub>。</p>
<h4 id="其二-103">其二</h4>
<p>水净顿无体，素鲔如游空。頫视见春鸟，时翻藻荇中<sub class="note">（镜舫）</sub>。</p>
<h4 id="其三-11">其三</h4>
<p>独立步櫩外，空香何处来。高枝飏䌽蝶，始悟木奴开<sub class="note">（香屿）</sub>。</p>
<h4 id="其四-9">其四</h4>
<p>花叶循古情，目玩自成绮。莫惜倒山樽，搴芳从此始<sub class="note">（绮雪亭）</sub>。</p>
<h4 id="其五-2">其五</h4>
<p>斟酌向邃古，埋照无醒期。为怜竹林贤，秋草生蓬池<sub class="note">（酌古斋）</sub>。</p>
<h4 id="其六-2">其六</h4>
<p>拔尔荆榛丛，立之琴书牖。幽风曳女萝，向予若稽首<sub class="note">（石拜坪）</sub>。</p>
<h3 id="平等庵偶成">平等庵偶成</h3>
<h4 id="其一-104">其一</h4>
<p>泠泠曳苍玉，风庭不断香。冯崖眺寒碧，或恐是沧浪。</p>
<h4 id="其二-104">其二</h4>
<p>白云自来去，山情复何有。胡然无尽时，庑下群峰首。</p>
<h4 id="其三-12">其三</h4>
<p>童子施台饭，诸禽忽而惧。为适野人家，桔槔看浇圃。</p>
<h4 id="其四-10">其四</h4>
<p>夜静松子落，山鼠时一鸣。空林殊寂寞，赖此小虫争。</p>
<h3 id="烟客以水晶卮见贶系以诗赋答">烟客以水晶卮见贶系以诗赋答</h3>
<h4 id="其一-105">其一</h4>
<p>大冶结瑶冰，善手斸寒玉。绿蚁若浮空，光气自为烛。</p>
<h4 id="其二-105">其二</h4>
<p>抚菊引华卮，因思贻者美。报以玉壶心，明蟾照秋水。</p>
<h2 id="七言绝句">七言绝句</h2>
<h3 id="释稗十二首">释稗十二首</h3>
<div class="foreword">
<p>江行偶阅稗官书，辄咏其可喜昔自娱。</p>
</div>
<h4 id="其一-106">其一</h4>
<p>翠妫折溜见卢鱼，天老擎拳拜绿书。螾大如虹看莫笑，炎皇圭女有盈虚。</p>
<h4 id="其二-106">其二</h4>
<p>蛤螺星聚宝光微，拾得灵盆当璧归。不信禹馀粮坐竭，池边金雁莫教飞。</p>
<h4 id="其三-13">其三</h4>
<p>云阳谷口潦翻盆，峭壁孤盘失昼暄。却笑缊袍秋不暖，甘泉闻说有寒门。</p>
<h4 id="其四-11">其四</h4>
<p>惠袅湖边灌木敷，鸡神来往在菰蒲。犹嫌落叶污澄练，青鸟遥衔出岛隅。</p>
<h4 id="其五-3">其五</h4>
<p>溪上丹房草不芜，洪厓杖屦费招呼。宜城春酒溶溶绿，欲藉蘋香酬鲍姑。</p>
<h4 id="其六-3">其六</h4>
<p>雷塘无限白杨花，寒食西风集暮鸦。莫向旧堤窥柳色，春锄争上玉钩斜。</p>
<h4 id="其七-2">其七</h4>
<p>载烛行坛自委然，青琼遥望气如仙。桃戈试举谁能刺，薄向蓝田瘗宝烟。</p>
<h4 id="其八-2">其八</h4>
<p>烟花宾从盛如云，别有嵚岖刺史情。归去不乘淮海鹤，单衫小马看盘伶。</p>
<h4 id="其九-2">其九</h4>
<p>嵩高枕幞卧云烟，月户遥分玉屑餐。不是万灵攒七宝，望舒安得势如丸。</p>
<h4 id="其十-2">其十</h4>
<p>高坛元狩礼星精，东海真人果集灵。槲叶蔽腰书满把，人间长诵火珠经。</p>
<h4 id="其十一-2">其十一</h4>
<p>曲江胜日剪花装，蜀锦流苏引兽王。不解繁华终逝水，红丝争欲绊春光。</p>
<h4 id="其十二-2">其十二</h4>
<p>宾连蓂荚绕阶生，少海灵台作颂成。独有金茎闭平露，夔龙何日事韶韺。</p>
<h3 id="从真州还金陵舟中无题">从真州还金陵舟中无题</h3>
<h4 id="其一-107">其一</h4>
<p>沙晴水碧浪花柔，明月烟中度浅讴。不是青衫弦上思，依稀香语啭西洲。</p>
<h4 id="其二-107">其二</h4>
<p>秋芜小直步痕深，目递无声绿绮琴。不羡桃花人面似，愿将绛叶点双心。</p>
<h4 id="其三-14">其三</h4>
<p>琼枝萎绝广陵烟，桥月无宵不可怜。控鹤直追嬴女驾，箫声定绕凤台边。</p>
<h4 id="其四-12">其四</h4>
<p>清商玉树已成尘，天女光音复度春。不识丽华能似不，雪霞一片藐姑身。</p>
<h4 id="其五-4">其五</h4>
<p>文园消渴苦难苏，怅望金茎泽并枯。自笑秋庭禅尚在，肯辞犊鼻媵当垆。</p>
<h4 id="其六-4">其六</h4>
<p>湘兰露重转无芬，遮目犹嫌巫峡云。千顷艳情关不着，蛾眉寸月一疑君。</p>
<h3 id="偶过长板桥感旧">偶过长板桥感旧</h3>
<p>秦淮何处饶寒色，长板荒桥霜草多。惟有春风寄樊口，当筵能唱隔江歌。</p>
<h3 id="舟行无题四首">舟行无题四首</h3>
<h4 id="其一-108">其一</h4>
<p>芹香草碧柳花疏，双燕双飞掠水初。暮暮春潮弄明月，海枯何日到前鱼。</p>
<h4 id="其二-108">其二</h4>
<p>水调清歌何处郎，蘼芜争让口脂香。自怜双袖龙钟甚，为尔平裁尺许强。</p>
<h4 id="其三-15">其三</h4>
<p>不是从军女木兰，佩间芳草号宜男。欢声欲斗前溪舞，私向菱花试小憨。</p>
<h4 id="其四-13">其四</h4>
<p>回风舞雪压春波，不惜千巡醉叵罗。酒后藏钩殊意气，却嘲桃叶是青娥。</p>
<h3 id="南海陈路若新婚甚欢调之">南海陈路若新婚甚欢调之</h3>
<h4 id="其一-109">其一</h4>
<p>鸟爪遥闻出绮疏，城隅宁复费踟蹰。孟公更不投宾辖，花叶长扶七宝车。</p>
<h4 id="其二-109">其二</h4>
<p>增城冲举有仙鬟，君美重闻接佩环。秦氏乌生八九子，不须郎在凤皇山。</p>
<h4 id="其三-16">其三</h4>
<p>琴心曲曲艳人肠，共卧牛衣秋夜长。颊上粉痕销不得，红潮何必醉槟榔。</p>
<h4 id="其四-14">其四</h4>
<p>寂寂青溪笑小姑，上山不唱采蘼芜。辟纑生恐柔荑顿，忍遣调浆卓氏垆。</p>
<h2 id="自叙">自叙</h2>
<p>夫诗者，教所存，以情治情之物也。情亦奚事治？盖身心与时物触，而诗生焉，于是导以理义，黜正其有未合者，则人之所为诗，圣人教人之所为诗也。人生身世得失亦何多端，而群怨足概之，诚能浣泳中和，善所群怨，斯情治 ，而人心世道亦罔不善罔不治。唐虞卿云：八百康衢历山之歌，哀乐固殊，然忠孝之则之至一也。国风小雅尚矣，谓离骚兼之者，伤厥旨则然，乃若其辞，几何不开贤知鬼神之渐乎？降是而大风柏梁，短歌公燕，浩荡雄丽，震烁一时，似取诸齐秦鸡鸣板屋者居多，骎骎乔<sub class="note">矫也</sub>烦恶，能无虑，即家步兵，只浮沉致讽耳。赖陶公起而闲焉，公腃怀典午，耻拾宋粟，托北门考槃以寓弁宛，感其体，植斯志，深而兴，远中和之脉所留，岂其微耶？齐梁淫极而伤，亦随之矣。李唐君臣，慨亡国之靡靡，受音响以节制，体虽至律而变，然变亦至律而止，变即其所以为功也，与唐初情法不谐，参差拘窘，未免互见。至云卿延清而严，射洪而宕，咸斐然足观。惟辋川太祝达夫少伯盱眙新乡六子为能，弥纶兴象，䃲礴性灵，虽标负各殊，品不尽副，而于三百繇正趋变，可以群怨之旨，服习含茹，什一犹存，不可谓非灵均陶阮之余韵也。余辈芃芃然，疑相介违心推奖，吾终未之能矣。矫哉皋羽，振金石于式微，匪独赵宋希声，即置之太祝诸子间，登降献酬，雍如也，岂非感遇日促，离忧日以长，怨而无失其人伦之正者哉。嗟乎！悠悠时代，茫茫宙合，予出入揣摩于风雅逾三十年，自审所获理义，与有获于理义之君子止此。而大旨则刮于以情治情之一言。质先民，俟后起，举不易此矣。</p>
<p>崇祯乙亥冬日，石巢阮大铖拜手撰</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>

	<script src="/libs/tocbot/tocbot.min.js"></script>
	<script>
    tocbot.init({
      // Where to render the table of contents.
      tocSelector: '.js-toc',
      // Where to grab the headings to build the table of contents.
      contentSelector: '.js-toc-content',
      // Which headings to grab inside of the contentSelector element.
      headingSelector: 'h2, h3',
      // For headings inside relative or absolute positioned containers within content.
      hasInnerContainers: true,
    });
	</script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


</body>
</html>