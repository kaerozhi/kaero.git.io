<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="列朝詩集序">列朝詩集序</h3>
<p>毛子子晉刻列朝詩集成，予撫之愾肰而歎。</p>
<p>毛子問曰：「夫子何歎？」予曰：「有歎乎？予之歎，蓋歎孟陽也。」曰：「夫子何歎乎孟陽也？」曰：「錄詩何始乎？自孟陽之讀中州集始也 。孟陽之言曰：『元氏之集詩也，以詩繫人，以人繫傳，中州之詩，亦金源之史也，吾將倣而爲之。吾以採詩，子以庀史，不亦可乎？』山居多暇，譔次國朝詩集幾三十家，未幾罷去，此天啓初年事也。越二十餘年，而丁陽九之難，海宇板蕩，載籍放失，瀕死訟繫，復有事於斯集。托始於丙戍，徹簡於巳丑，乃以其間論次昭代之文章，蒐討朝家之史集，州次部居，發凡起例，頭白汗靑，庶幾有日。庚寅陽月，融風爲災，揷架盈箱，蕩爲煨燼。此集先付殺靑，幸免於秦火漢灰之餘，於乎！怖矣！追惟始事，宛如積刦，奇文共賞，疑義相析，哲人其萎，流風迢肰。惜孟陽之草創斯集，而不能丹鉛甲乙，奮筆以潰於成也。翟泉鵝岀，天津鵑啼，海錄谷音，咎徵先告，恨余之不前死，從孟陽於九京，而猥以殘魂餘氣，應野史亭之遺懴也。𡘜泣之不可，歎於何有？故曰，予之歎，歎孟陽也。」</p>
<p>曰：「元氏之集，自甲迄癸，今止於丁者，何居？」曰：「癸，歸也，於卦爲歸藏。時爲冬令，月在癸曰極。丁，丁壯成實也，歲曰𭛌圉，萬物盛於丙，成於丁，茂於戊，於時爲四十强盛之時也。金鏡未墜，珠嚢重理，鴻朗莊嚴，富有日新，天地之心，聲文之運也。」「肰則何以言集而不言𨕖？」曰：「備典故，採風謠，汰冗長，訪幽仄，鋪陳明朝，發揮才調，愚竊有志焉。討論風雅，別裁僞體，有孟陽之緒言在，非吾所敢任也，請以俟世之作者。」</p>
<p>孟陽名嘉燧，新安程氏，僑居嘉定，其詩錄丁集。予虞山蒙叟錢謙益也。</p>
<h3 id="汲古閣毛氏新刻十七史序">汲古閣毛氏新刻十七史序</h3>
<p>崇禎庚辰之歲，毛氏重鐫十三經，余爲其序。越十有七年，歲在丙申，十七史告成，子晉復請余序。</p>
<p>客有問於余曰：「汲古之刻，先經而後史，何也？」余曰：「經猶權也，史則衡之，有輕重也。經猶度也，史則尺之，有長短也。古者六經之學，專門名家，各守師說。聖賢之微言大義，綱舉目張，肌劈理解，權衡尺度，鑿鑿乎指定於胸中，肰後出而從事於史。三才之高下，百世之往復，分齊其輕重長短，取裁於吾之權度。累黍杪忽，罄無不宜，而後可以明體適用，爲通天地人之大儒。有人曰我知輕重，我明長短，問之以權度，茫如也。此無目而諍，目不通經而學史之過也。有人曰我知權，我知度，問之以輕重長短，亦茫如也，此執籥而爲日，不通史而執經之過也。經不通史，史不通經，誤用其偏，詖蒐瑣之學術，足以殺天下，是以古人愼之。經經緯史，州次部居，如農有畔，如布有幅，此治世之菽粟，亦救世之藥石也。」</p>
<p>客曰：「編年紀傳，史家兩行，今何獨取乎記傳？」曰：「左氏之書，先經始事，後經終義，經也，非史也。司馬氏以命世之才，曠代之識，高視千載，剏立史記。本紀年表，祖春秋之凡例，六書世家列傳，變國風之條目。班氏父子因之，用炎漢一代之𢑱典，整齊其文，而後史家之體要，炳如日星。考祖禰於史局，聖作明述，二氏其庶矣乎。竊謂有事於史者，以紀傳踵班馬，則順祀也。其𮜿𢑱以春秋，躋左孔，則逆祀也。其名汰學者於涑水，新安奉爲丹書，獨反唇於河汾之元經，則目𥈤之論也。今自太史公書迄於五代，次第排纘，比諸冊府，羽陵藏室，師春汲郡之遺文，則姑舍焉。金匱石室，代有掌故，汗靑頭白，知所適從。後有君子，可以定百世之史㳒也。」</p>
<p>客曰：「鈎玄舉要，自宋以來，亦多家矣，何取乎全史也？」曰：「史者，天地之淵府，運數之勾股，君臣之元龜，內外之𭛌索，道理之窟宅，智諝之伏藏，人才之藪澤，文章之苑圃。以神州函夏爲棊局，史為其譜；以興亡治亂藥病，史爲其方。善讀史者，如匠石之落材，如海師之探寳，其可以磔肘而量，畫地而取乎？東萊之詳節，瑣而不要；毘陵之左編，博而不詳，自是以下無譏焉。代各一史，史各一局。橫䜿以羅之，參伍以考之，如登高臺以臨雲物，如上巢車以撫戰塵，於是乎耳目登皇，心胸開拓，頑者使矜，弱者使勇，怯者使通，愚者使慧，寡者使博，需者使決，憍者使沈，肰後乃知夫割剝全史，方隅自命者，未有不望崖而返，向若而歎者也。善奕者取全局，善讀者取全書，此古人讀史之㳒，亦古人之學範也。」</p>
<p>客曰：「史自東漢以降，靡矣，不擇而取之者，何也？」曰：「太史公之才，秦漢以來，一人而巳矣。世所傳百家評林，上下五百年，才人文士，鉤索字句，不能彷彿其形似。今遽欲伸𥿄奮筆，儼肰抗行，因以蹂踐曄壽諸人，謂不足供其跡，此所謂非愚則誣也。漢晉邈矣，詳縟則宋，剪裁則南北，典趣則五代，繩尺櫽括，猶可以追配古人，捨是而遠引焉，如夸父之逐日，不至而立槁焉，斯巳矣。太史公稱君子，必曰好學㴱思。世有好學㴱思之君子，必不敢易視太史公之史，以爲可學；必不敢薄視公以後之史，而以爲不足學。三折肱知爲良醫，有能易心遜志，不以余言為慎者，或以憐其為折肱之醫，而喟肰三歎也。」</p>
<p>客憮肰避席曰：「如夫子之言，是役也，功於史學偉矣。毛子有事經史，在崇禎時，正乙夜細旃稽古右文之日。崇山示夢，龍光金書，大橫古兆之初，神者告之矣。成均之典冊，刦灰巳燃；鴻都之石經，珠嚢重理。聖有謨訓，文不在兹。東壁圖書，光昱昱射南斗，此非其祥乎？」余曰：「唯唯。」遂并序問答之辭，書之簡首。</p>
<h3 id="建文年譜序">建文年譜序</h3>
<p>謙益往待罪史局三十餘年，網羅編摩，罔敢失墜。獨於遜國時事，傷心捫涙，紬書染翰，促數閣筆。其故有三：一則曰實錄無徵也，二則曰傳聞異辭也，三則曰僞史雜岀也。舊園蠶室，盡付灰刦，頭白汗靑，杳如昔夢。唯是文皇帝之心事，與讓皇帝之至德，三百年臣子未有能揄揚萬一者。迄今不言，草亡木卒，祖宗功德，泯滅于余一人之手，魂魄私憾，寧有窮乎？</p>
<p>何言乎文皇帝之心事也？壬午以還，天位大定，文皇帝苟有分毫利天下之心，國難方新，遺種未殄，必翦滅此而後卽安。張天網以籠之，頓八紘以掩之，閉口捕舌，遁將何所？以文皇帝之神聖，明知孺子之不焚也，明知亡人之在外也，明知其朝於黔而夕於楚也。胡濙之訪張邋遢，捨人而求諸仙，迂其詞以寛之也。鄭和之下西洋，捨近而求諸遠，廣其塗以安之也。藥燈之詛呪，薙染之藉手，彼髠之罪，百倍方黃以榮國，榻前一語，改參彜而典僧錄，其釋肰於溥洽，昭於中外者，所以慰藉少帝之心，而𢌿之以終老也。文皇帝之心，高帝知之，興帝知之，天地鬼神知之。三百年之臣子，安處華夏，服事其聖子神孫，尚論其心事，則懵如也。日月常鮮，琬琰如積，而文皇帝之心事晦眛終古，此則可爲痛哭者也。</p>
<p>何言乎讓皇帝之至德也？金川之師，禍㴱喋血，讓皇帝苟有分毫不忘天下之心，慿仗祖德，依倚民懷，散亡可以收合，蠻彜可以扇動。衛世子之焚臺，衛太子之詣闕，誰能非之，誰能惎之？讓皇帝明知大命之不可干也，明知大位之不可再也，明知本支百世之不可傾動也，以神州赤縣爲孤竹之封，以休髮壞衣爲採藥之遁。耄遜遐荒，自比退耕於野；頭陀乞食，豈曰餬口四方。由是而内治外攘，踰沙軼漠，高皇帝之基業安，祖之綂緒安，三百年之天地人鬼罔不大安，寧非讓皇帝之所詒乎。讓皇帝之至德嫓諸泰伯，其難易尤相倍。而三百年之臣子不能言，言之不盡矣。而其所以不能知不盡言者，輪囷苞塞，終不能泯滅於期人斯世，於是乎憤盈交作，新舊錯互。實錄廢則取徵草野之書，傳聞異則占決父老之口。梵宮之轉藏，敎坊之冊籍，旅店市傭之留題㫁句，無不採集，無不詮表，亦足以闡幽潛，勸忠孝矣。而斯<br>
人之心，不但巳也。於是乎四十餘年出亡之遺跡，易代巳後歸骨之故事，問影訪求，鑿空排纘。亡是司契，子虚削牘，訊筮與于巫陽，聽行籌于王母，公羊指定哀之疑，陸賈懼丹靑之惑，固將軌夢以爲實，又且巡故而造新。曰：夫巳氏一妄男子乘是以賈弄筆舌，鋪張祖先。若吳下流傳諸錄，其譌僞歷肰著明，而舉世不盡知也。有其知之，則又曰：西方之山隰，猶思美人，蜀地之禽鳥，豈眞望帝。信固當傳，疑亦可恤，過而存之，不忍廢也。</p>
<p>于是東萊之君子趙君士喆者，作爲建文年譜，年經月緯，事比詞属，㑹粹諸家記錄，而整齊其文章。以宿老如謙益，固亦當援据史乘，抗詞駮正，讀未終卷，淚流臆而涕漬𥿄，欷歔煩酲，不能解免。夫肰後知讓皇帝之至德沁人人心者，如此其㴱且厚。而趙君之爲斯譜，本天咫，述民彜，備國故，搜遺忠，當滄海貿易、禾黍顧瞻之後，欲以殘編故𥿄慗遺三百年未死之人心，是豈欲與世之君子擅陽秋，矜衮鉞，爭名於竹帛哉？其亦可感而思巳矣。</p>
<p>謙益衰殘耄熟，不敢復抵掌史事。趙君之弟刺史公。言念舊史。俾爲其序。螢乾蠧老。口噤筆秃。伸寫其狂瞽之言。識於首簡。亦聊以發觀者之一嘅而巳矣。</p>
<h3 id="啓禎野乘序">啓禎野乘序</h3>
<p>嗚呼！史家之難，其莫難於眞僞之辨乎。史家之取徵者有三，國史也，家史也，野史也。於斯三者，考覈眞僞，鑿鑿如金石。肰後可以據事跡，定褒貶。而今則何如也。</p>
<p>自絲綸之簿，左右史之記，起居召對之籍，化爲煨燼。學士大夫各以巳意爲記注。凴几之言，可以增損，造膝之語，可以竄易。死君亡父，瞞天讕人。而國史僞。自史館之實錄，太常之謚議，琬琰獻徵之記載，委諸草莽，世臣子弟，各以私家爲掌故。執簡之辭不必登汗靑，裂麻之奏不必聞朝著，飛頭借面，欺生誣死，而家史僞。自貞元之朝士，天寳之父老，桑海之遺氏，一一皆沈淪竄伏，委巷道路，各以胸臆爲信史，于是國故亂于朱紫，俗語流爲丹靑，循蟪蛄以尋聲，傭水母以寄目，黨枯仇朽，雜出于市朝，求金索米，公行其剽刦。才華之士，不自貴重，高文大篇，可以數縑邀取，鴻名偉伐，可以一醉博易，而野史僞。韓退之論史官，善惡隨人憎愛，附黨巧造，語言，鑿空搆立，何所承受取信，而可草草作傳記，傳萬世乎？謂余不信，則又以人禍天刑懼之，曰：若無鬼神，豈可不自心慚愧？若有鬼神，將不福人。痛哉斯言，正爲今日載筆之良規，代斵之炯鑒也。</p>
<p>梁谿鄒流綺氏，名家俊民，銜華佩實，恥國史之淪墜，慨肰引爲巳任。先後纂述。有成編矣。而又不自滿假以余爲守藏舊老。不擇其矇瞽而問道焉。余敢以兩言進。一則曰博求。二則曰虚巳。夫子作春秋。使子夏行求十有四國寳書。此博求也。其定禮也。一曰吾聞諸老𥅆。再曰吾聞諸老𥅆。此虚巳也。太史公於國語世本、虞𨜮、陸賈之書，無不攬採。敘荆軻、留侯事，徵諸侍醫，徵諸𦘕工，亦此志也。具是二者，又取退之人禍天刑之懼，爲之元龜，師保於史也。其庶矣乎。鄒子摳衣歛筆，自命野乘，未敢掉鞅超乘，馳騁上下于遷固曄壽之間。實斯言也。吾有望矣。</p>
<p>往予領史局，漳浦石齋先生過予揚㩁輙，移日分夜。就義之日，從容語其友曰：虞山尚在，國史猶未𣦸也。刦火之後，歸老空門，每思亡友墜言，抱幽㝠負人之痛。鄒子，漳浦之高弟，卒能網羅纂集。以　其師之志漳浦，雲車風馬，在帝左右，監觀陰隲，故知𢘆在于斯，鄒子尚勉之哉！嗚呼！鄒子尚愼之哉！</p>
<h3 id="玉劒尊聞序">玉劒尊聞序</h3>
<p>史學之失，未有如今日者也。吾嘗爲之說曰：難言史，天下無史矣；易言史，天下亦無史矣。夫謂難言史而無史者，何也？祖功宗德，日月不刋；國憲家猷，琬琰斯在。周官之六典如故，公羊之三世非遐。不于此時考求掌故，網羅放失，備漢三史，作唐一經，將使禹跡夏鼎，弗克配天；文謨武烈，于焉墜地。惟我昭代，文不在兹，豈蜀史之無官，抑籍氏之忘祖？故曰難言史則無史也。謂易言史而無史者，何也？史記遠稽世本，通鑑先纂長編，張衡合三史之枝條，陸機定晉書之限㫁，莫不遠述典章，近刋蕪穢。今以匹夫庶士，徒手奮筆，典籍漫漶，凡例蹐駁定、哀之微詞，誰正，建武之新載無徵，此一難也。編年之有左氏也，紀傳之有班、馬也，其文則史，其義則經。三國之簡質，班之末子也；五代之條暢，馬之耳孫也。今一旦祧班墠范，昭左而穆馬，東觀巳後，彜諸席薦，足以歩目，言以足志，雖師契而<br>
匠心，恐代斵而傷指。又一難也。故曰易言史，則亦無史也。</p>
<p>眞定梁愼可先生規摹臨川王氏說𢰅玉劒尊一編，余讀而歎焉。愼可少負淵敏，博學强記，悉應奉之五行，識安世之三篋，其才與學可以史世食舊德，胚胎前光，漢世稱公𨜮子孫諳曉臺閣故事者，於當世無兩。其家世可以史。少游高邑之門。壯入承明之署。曆昌巳來，九變復貫。南北部之壇墠。大小東之章牒。絲綸之簿籍。邊陲之圖志。莫不藏諸腹笥。得之口論。其閱歷可以史。滄桑貿遷，陸沉郞署。塡膺薄胸。裂吻蜇鼻。躊蹰四顧，吮毫閣筆。退而採集斯編，臚陳瑣碎，踵附臨川之後塵。其可以史而不史者，良于國史難易之故，精而求之，熟而審之，未敢以嘗試而漫爲也。</p>
<p>余少讀世說，嘗竊論曰：臨川王，史家之巧人也，變遷、固之史法而爲之者也。臨川善師遷、固者也。變史家爲說家，其㳒奇。愼可善師臨川者也。寓史家於說家。其㳒正。世之君子有志國史者。師愼可之意而善用之。無憚築舍。無輕奏刀。子玄有汗靑之期。而伯喈無髠鉗之歎。豈不幸哉。余懼世之讀斯編者。不㴱維史家難易之故。而徒取其長語瑣事。供談諧。代鼓吹。猥與語林、說郛之流同部𩔖而施易之也。爲論著之如此。</p>
<h3 id="顔子疏解敘">顔子疏解敘</h3>
<p>明之初興，吳郡儒者徐逹、左良夫輯顔、曾四子書，羽翼論、孟，垂三百年。嘉興高陽庭堅獨取顔子書爲之刪定疏解，粲肰可觀，而顔子之書遂大𩔰于世。余爲敘之曰：</p>
<p>吾夫子贊易，刪詩、書，修春秋，因仍舊典，未嘗自爲書。孔子之弟子皆無書，故曰述而不作，信而好古。又曰：不易乎世，不成乎名。遯世不見知而不悔，此孔子之家法也。仲尼卒而㣲言絕。七十子之徒沒而大義乖。莊列虚無之學。隂陽名㳒談天非馬之流。各以其宏辭雄辨馳于斯世。孟子愍斯道之蕪廢。不得巳而爲書以矯之。肰而遯世勿用之義亦少微矣。若顔氏則眞得孔氏之家法者也。山庭繞斗，端門授書，天將以夫子爲木鐸。孔子居見龍之位，則顔子居其潛，天命之矣。夫如是，則何敢有書。歩亦歩，趨亦趨，夙興夜寐，若孔之卓，見其進而未見其止，則何暇有書。不違仁者三月也，不違如愚者終身也。忘仁義，忘禮樂，而至于坐忘也。端而虚，勉而一，夫子猶以爲未可也。惟道集虚，惟夫子廢心而用形，此顔氏子之好學也，夫又何事于書肰？則徐氏、高氏之于顔子也，不厚誣顔子哉？曰：非肰也。輓近世之學者，以俗學相䝉，以邪學相蓋。有人于此，輯先儒之墜言，理遺書之朽蠧，倣隆古之衣𠜍，而學其聲咳，是亦行古之道也。</p>
<p>顔子邈矣。因顔子之書，而㴱惟其所以不爲書之旨意，考潛見之德，正述作之義，洙泗之㣲言大義可以不遠也。漢高誘注短長淮南，宋高似孫輯𠤎略，咸爲博雅之宗。今庭堅氏注顔子，立專門之學。高氏於儒林世有人矣哉。</p>
<h3 id="藝林彚考序">藝林彚考序</h3>
<p>𩔖書之作，昉于六朝，盛于唐而汜濫于宋巳後迄于今，盈箱溢抒，連艫架屋，左史不能知其讀，侍中不能奏其略。承學之徒，耳目瞀亂，迴遑岐路，而莫知所適從。</p>
<p>松陵沈子畱侯，珪璋特逹，博通今古，端居多暇，弋獵羣流，𢰅次一書，名曰藝林彚考。網羅典故，苞括瑣碎，州次部居，鈎玄提要。榛楛勿翦，則集翠于陸機；簫艾必搴，則取裁于郭璞。韙矣哉！經籍之禁籞，文章之圃田也。書成，就正于䝉叟。叟告之曰：子之書有四便焉：便于好學者一，便于不好學者一，而便于䝉叟者二。沈子曰：何謂也？叟曰：四部五車，津渉則浩如烟海；九流七錄，披剝則棼如縷絲。吞𥿄或困于無資，閱市則苦其難徧。子今濟以舟輿，定其衢衖。放新豐之犬雞，自知阡陌；指建章之門戸，如列𦘕圖。推黃香之九宮，不須管律；步䜿亥之八極，未出戸庭。由是經經緯史，御華佩實。載司南之車，向方靡惑；服四照之艸，得用不迷。勤學有食跖之能，臨文無祭獺之瘁。如玉河之寳主，譬入海之導師。此便于好學者一也。俗學剽賊，䛕聞單疎。指米嚢以療饑，過他家以數寳。一旦貧兒暴富，窮子得家。泉客之珠，啜泣而立成；崑山之玉，抵鵲而不惜。汲冡之科斗，人可編摩；河東之篋書，家堪補綴。辨豹文之䑕，豈必終軍；識貳負之尸，何煩子政？弱翰三寸，油素四尺，子雲豈非勞人乎？上窺結繩，下窮掌故，退之豈非笨伯乎？此便于不學者一也。老人多忘歸心，空門多聞，習氣，現行暫伏禪誦，餘暇，游獵斯文，屠門大嚼，實且快意。昔人呼書爲黃妳，以爲老人嗜書，如稚子之須妳，乃可以養生而却老也。吾將以此書爲黃妳，安知不若張蒼之無齒，食乳而不𣦸乎？故曰便于䝉叟者一。吾聞人世載籍，皆藏天宮。七佛之遺書，每同篆籕；祗桓之圖經，袠逾累百。旣巳委命于彼，聊復津寄于此，忉利有雜林之苑。諸天入此。則上妙欲塵。雜𩔖俱至。此書卽吾之雜林也。取彼欲塵。助我禪悅。故曰便于䝉叟者。二沈子曰、有是哉。吾未之前聞也。道在粃稗。𨽻業及之。吾徒以爲廣文之薈蕞。香山之白樸也。先生則命之矣。請書之以爲序。</p>
<h3 id="內閣小識序">內閣小識序</h3>
<p>內閣之建置。定制于永樂。而崇重于洪宣之間。其不立宰相也。遵皇祖之典訓。而其用詞人入直。以五品官參預票擬。則倣唐宋之制而參用之。巳而掌握機務。參列公孤。無宰相之名。而有其魁柄。詞臣由此益重。先輩有遷禮侍者。謝賀客曰、吾今日出爲有司矣。厥後規制小變。枚卜閣員。多用部銜推舉。而經筵纂修記注應制之事，耑屬翰林，號文學侍從之臣，他曹莫敢望焉。翰林于內閣不稱属，属吏則房中書。凡經筵纂脩諸務，咸有職司，而典簿爲之長。毎朝罷，諸閣部堂坊局史官以次爲一班，中書綴史官後亦一班。官雖冗長，其自視他曹有凡仙之隔焉。葢國家二百餘年，備員禁近，雖立淸班，所以㴱嚴政地，優崇館閣，其㴱意如此。䘮亂以後，刦火焚如內閣掌故與西淸東觀咸歸天上。</p>
<p>眞定梁愼可先生伏而歎曰：噫余起家史館，敢忘其本。網羅放失，勾稽瑣碎。𢰅內閣小識十卷，先題名，次書目，後典儀。閣中故事，犁肰具在，其載筆可謂勤，而用意可謂遠矣。頃者史乘闕遺，奸僞錯出，編言壬人，人自爲史，錢奴纎兒家自爲史。平臺便殿之淸問，可以增損，左右史之記注，可以竄易，伏蒲之諫諍，裂麻之痛哭，可以取次。裝㸃，欺侮亡歿，謾讕鬼神。嚮令螭頭柱下，職思其居，陳編故牘，不盡漫滅。雖有黎丘之鬼，𢘆思之叢，亦將柱口閣筆，安敢昌披若是？昔者劉子駿就上林令虞淵，得羣臣所上草木二千餘種，爲鄰人求借遺棄以爲恨。今朝家十七年掌故，非如上林之瑣屑也。而世之就上林令訪問，憶列其遺棄如子駿者，罕有聞焉。僞史安得不公行，而野史安得不滋誤乎。</p>
<p>愼可，名臣子孫如漢之黃瓊，習知臺閣故事，故其所𢰅集如此。余故曰。其載筆勤而用意遠也。愼可。銘其書曰小識，取不賢者識其小也。獨不曰文武之道未墜於地乎？𣏌宋無徵，舍魯何適？愼可爲之小，孰能爲之大。余老史官也，頭白汙靑，執簡之歎，姑爲之論次，以復于愼可。</p>
<h3 id="瑯環𩔖纂序">瑯環𩔖纂序</h3>
<p>少司成朱滄起先生，以終賈之年，蜚聲史館，名高媒忌，忤觸網羅，歸隱汾水之陽，自老于縑緗油素之間，著書一百三十餘卷，名曰瑯環𩔖纂，而馳書属余序。</p>
<p>余惟古今𩔖纂之書，通有二門：一曰詞章家，唐歐陽氏、虞氏、白氏之書是也；一曰典制家，唐杜氏、宋鄭氏、馬氏之書是也。古之作者，學有根抵，詞無枝葉，載庶部分，訂正羣䝉，如耕之有畔，如織之有幅，疆理南東，經緯橫直，畫肰而不可紊也。去占日遠，九經三史之學，基之以捃捨，埤之以裨販，蓋之以剽奪，汨沒　淵久而滋甚。語有之：多所見，少所怪，見槖駞，知馬腫背。今之腴聞駕說者，自其多生薰習，以迨于童習白紛繆，種痼疾癥結于膏肓。藏府各仞其師說以爲固肰，其將使誰正之？滄起高才盛年，窮愁著書，觀其橫經藉史，發凡起例，提要鈎玄，則本諸昌黎。剟碫褰稂，則倣諸弘農。上窺結繩，下窮掌故，詞章典制，兩家㑹粹一門，而不以作者自居，退而比于廣文之薈蕞，香山之白樸。居今之世，糞除俗學，導九流之津渉，開六藝之鈐鍵，㣲滄起吾誰與歸？</p>
<p>萬曆中，文太靑崛起關隴，創明河汾之敎。滄起少從太靑游，得枕膝之傳。閔其師說不大昌于世，假手斯文，立圭樹表，記關西而望河曲，有遐心焉。太靑往𢌿余以西極之書送余渡江，舟拜相屬。今滄起爲桓譚暮見，見此忻肰有喜，遂連及之以爲序。不獨慰吾亡友，亦使後之儒者知有以自信，無慮後世無子雲也。</p>
<h3 id="鏡古篇序">鏡古篇序</h3>
<p>蘭谿祝太守茹穹，負不世之才，海內事數著可了。遇異人，讀異書，隱於藥肆，以岀寸𠤎度世。博通經史，著書滿架。獨固重其鏡古篇者，自天文、地理以迄異聞，釐爲十門。蓋鄭廣文薈蕞段柯古雜俎之流，本天咫，象物宜，搜神逵，穿理窟，今之儒者，莫能竟其說也。</p>
<p>祝子告余曰：儒之與仙，其道一也。儒不通仙，螢乾蠧死，腐儒也，仙不通儒，龜息鳥伸，頑仙也。古者通天地人曰儒。又曰：列仙之儒。某之爲此書也，儒與仙之間，有志焉，有辨焉。李筌之授陰符也，有將略，作太白陰符。有相業，著中台志。强兵戰勝，殺機反覆，奉苦縣佳兵之戒，憚而弗敢學也。陶隱居之作眞誥也，甄神授以宗淨明，列仙堦以勸忠孝。指示符命，受禪勸進，傷銅仙辭漢之辭薄而不敢效也。李肇稱苕溪子，元和之異人也。論人虎變化，有推遷之變化，有陶蒸之變化，有耗亂之變化。四指者，天虎也，五指者，人虎也。唯有道者窮焉，仁而爲暴，聖而爲狂。雌爲雄人。爲蛇爲虎。生化而後氣化。氣化而後形化。唯佛眼知之。非吾所逮及也。無巳。其孫思𨗿乎。思邈論醫也。以謂陽用其精。隂用其形。人身與天地皆有危疹。有蒸否。有疣贅。有癰疽。有焦枯喘乏。良醫導之以藥石。救之以針劑。聖人和之以道德。輔之以政事。某之所聞於先儒所授以異人者。約略如是。旁引曲喻。𢰅爲斯篇。㣲言倍之。寓言蓰之。捨隂符圖䜟之學。歸正一不二之門。將用斯篇爲哢引。敢取𠂻於夫子。</p>
<p>余告之曰。余亦誦思邈之言矣。膽欲大。心欲小。智欲圓。行欲方。如臨㴱淵，如履薄氷，謂小心也。赳赳武夫，公侯干城，謂大膽也。不爲利囘，不爲義疚，行之方也。見幾而作，不俟終日，智之圓也。有宋大儒談性命，論格致，未有若斯之精要也。今吾子權音跌宕，宏中肆外，可謂大且圓矣。以古爲像，以心爲鏡，逖肰玄覽，脩肰自下，其進於心，小行方也，孰禦焉？吾向者無以相子，而乃今乃知其師思邈也。余學佛之人也，棄世間文字久矣，于子之書有動焉。六朝人呼書爲黃妳。張丞相年百餘歲，無齒飮乳。張丞相以妳爲乳，亦願以書爲乳。子固將飮我刀圭，而先之以乳。余之所得於子者。不亦多乎。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="https://cdn.jsdelivr.net/npm/swiper@11/swiper-bundle.min.js"></script>
	<!-- Initialize Swiper -->
	<script>
		var swiper1 = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
            effect: 'fade',
            autoplay: {
                delay: 2500,
                disableOnInteraction: false,
            },
			pagination: {
				el: ".swiper-pagination",
				clickable: true,
			},
    });
	</script>
    <!-- Initialize Swiper -->
    <script>
        var swiper2 = new Swiper(".article-photos-swiper", {
			slidesPerView: "auto",
            spaceBetween: 30,
            centeredSlides: true,
            effect: 'fade',
            autoplay: {
                delay: 3500,
                disableOnInteraction: false,
            },
            pagination: {
                el: ".swiper-pagination",
                dynamicBullets: true,
            },
        });
    </script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 480,
                      lastRow : 'justify',
                      margins : 10
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>