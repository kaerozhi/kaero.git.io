<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="辛丑二月四日宿述古堂張燈夜飮酒罷有作">辛丑二月四日宿述古堂張燈夜飮酒罷有作</h3>
<p>神居仙治氣葱蘢，山檻雲興闌檻中。東夏衣冠餘白髮，西臺堂構又春風。架披緗竹標靑白，杯壓蒲萄泛碧紅。從此吾家好風物，引杯燒竹與君同。</p>
<p>地茅天霧晝㝠㝠，齋閣淸晨拜六經。隱几新詩千 <sub class="note">疑是干</sub>律呂，縈𥦗古字照丹靑。文嗤寫豕都疑亥，學笑飡魚每食丁。慙愧師丹老多忘，貝多葉裏讀書螢。</p>
<p>繁華第宅太平時，山滿高樓夜宴遲。醉倒綠𥦗賔作主，笑喧紅袖祭爲尸。重簾勸酒鸚哥語，促坐分甘燕子窺。彈指昔游今四世，當筵引滿復何辭。</p>
<p>春寒料峭管絃淸，坐看人間滄海更。樂闋龍宮催急鼓，歌穿魚鑰岀重城。電驍雲北天舒笑，月轉花西帝解酲。狂殺婆留老孫子，醉看牛斗到參橫。</p>
<h3 id="讀豫章仙音譜漫題八絕句呈太虚宗伯并雪堂梅公古嚴計百諸君子">讀豫章仙音譜漫題八絕句呈太虚宗伯并雪堂梅公古嚴計百諸君子</h3>
<p>重城珠翠照刋溝，玉樹歌聲蕩玉鈎。明月二分都捲去，誤人殘夢到楊州。</p>
<p>别去騰騰只醉眠，三杯天酒半龕禪。江風吹落仙音譜，似佛修羅琴上絃。</p>
<p>牡丹亭苦唱情多，其奈新聲水調何。誰解梅村愁絕處，秣陵春是隔江歌。</p>
<p>雲藍小袖盡傾城，逐隊燈前謝小名。莫道掃眉才子少，墨兵酒海正縱橫。</p>
<p>舞豔歌嬌爛不收，南朝從此果無愁。笑他寂寞新亭客，掩面悲啼作楚囚。</p>
<p>紅筵綠酒競留春，韝臂弓鞋一番新。銀燭有花還解笑，風光偏賽白頭人。</p>
<p>花落花開袛一晨，判將嚼䗶抵橫陳。九歌本是人間曲，天老何曾愛二嬪。</p>
<p>遊絲白日忽成嵐，柳絮春風故作憨。寄與多心經一卷，色空空色任君叅。</p>
<h3 id="孫郞長筵勸酒歌">孫郞長筵勸酒歌</h3>
<p>人間何處開笑口，憒悶試問黃衣叟。烏黔鵠白誰使肰，鼻𥪡眉橫亦希有。君不見彭籛孫子八十翁，頭童髩秃兩耳聾。客來稱壽百不應，反踢蹀惰追兒童。又不見孫郞三十英妙年，蘭成射䇿爭先鞭。華堂高會稱燕喜，撞鐘伐鼓開長筵。長筵錦繡褁吾谷，對酒西湖泛晴淥。褒衣宿素𢰅致語，小隊雲藍度新曲。主人燕客露未晞，千金爲壽徵歌詩。滿堂詞人齊授簡，老翁曵杖前致辭。君家門第不可當，靑油暢轂尚書郞。邇來科名尤烜赫，𢑱陵潮來塔放光。毳帳前頭海子側，潼酒駝羮賜顔色。柏梁筆札傳拂，廬槐木音聲動鄕國。東門銅狄不相待，麻姑筵前見桑海。燕山馬角可憐生，楊州鶴背知誰在。天關海口未通津，銀海又報生埃塵。漁陽白雀自賔主，魚鳬杜宇猶君臣。江村夏氷冬起雹，東鄰田父額生角。詛神何用□  <sub class="note">闕一字</sub>實沉，罵鬼袛應倩方朔。春光淡沱春寒輕，春女如花春酒盈。一杯便可邀常醉，一笑何妨喝月行。如此郞君如此老，黃髪靑春各言好。尋花長與鶯燕羣，釀酒莫被魚龍惱。爲君長謠勸酒歌，老顚欲裂舞婆娑。卽看紅豆花開候，恰是蟠桃一度過。</p>
<h3 id="吁嗟行走筆示張子石">吁嗟行走筆示張子石</h3>
<p>君不見程孟陽，詩名粉繪垂琳瑯。松圓一抔掩寂寞，孫枝兩葉悲流亡。又不見程善長，布衣俠骨今無兩。傭保雜作購童稚，新安江頭命孤槳。是時春寒雨飄蕭，天容人意俱無憀。通眉長爪猶在眼，陳根絕𡘜不可澆。練川故人望眼勞，衝泥扶病來崇朝。摩頂執手心鬱陶，口推脫粟身解袍。喜心翻倒轉嗚咽，迷離老眼隋風颷。吁嗟乎！丹陽朋舊不可得，勝華通子誰省識。白刃有客獻伯禽，靑山無人弔太白。老夫髦矣徒歎息，天地兵塵尚偪塞。桃花照眼淚霑臆，且持村酒勸子石，一爲歌行歌主客。</p>
<h3 id="梅公司馬枉訪江村賦詩見贈奉答二首公以午節歸里爲遠山夫人稱壽故次首及焉">梅公司馬枉訪江村賦詩見贈奉答二首公以午節歸里爲遠山夫人稱壽故次首及焉</h3>
<p>豹尾追游四十春，銅駝金馬總成塵。誰憐短髮今宵客，還是長安舊雨人。門第何須問豚犬，衰殘無復𦘕麒麟。<sub class="note">公詩望犬子泥金之信，且以磻溪相擬，皆非老人所樂聞也。</sub>荒村剪燭渾如夢，贏得天涯白首新。</p>
<p>石榴花縐柳繅絲，暈碧裁紅燕喜時。五日宮中長命縷，數峰江上遠山眉。含桃寫似朱唇色，萱子描如翠黛姿。聞道麻姑約相過，餘杭媪擬助天釃。<sub class="note">夫人傳語，內人許他年相訪，故云。</sub></p>
<h3 id="爲陳伯璣題浣花君小影四首">爲陳伯璣題浣花君小影四首</h3>
<p>嫁得東家十五餘，莫愁湖水浣花如。薄裝自製蓮花服，禮罷金經伴讀書。</p>
<p>杜曲湘蘭日暮雲，桃根桃葉自殷勤。琴心三疊將雛曲，不唱前朝白練裠。</p>
<p>生來形影鎭相親，𦘕裏春風掌上人。含睇分明又疑笑，休敎錯莫喚眞眞。</p>
<p>一擲丹砂變海田，麻姑纎手故依肰。老夫梵志餘長爪，傳語方平莫浪鞭。</p>
<h3 id="山隂王大家玉暎以小影属題敬賦今體十章奉贈">山隂王大家玉暎以小影属題敬賦今體十章奉贈</h3>
<p>季重才名噪若耶，縹嚢有女嗣芳華。漢家若採東征賦，彤管先應號大家。<sub class="note">王大家，玉暎故尚書季重之幼女也。</sub></p>
<p>刦火燒焚玉不枯，鮫人啜泣總成珠。居肰揜縠垂羅女，寫入長康舉案圖。</p>
<p>越絕何人說掃眉，於今才子是西施。采蓮溪畔如花女，齊唱吟紅絕妙詞。<sub class="note">吟紅，玉暎詩名也。</sub></p>
<p>臨河殘帖妙通神，放筆能開桃李春。傳語山隂王逸少，王家自有衛夫人。</p>
<p>鏡中金翠倩誰知，鏤月裁雲是𦘕師。西子湖頭貌西子，纔看㸃筆巳迷離。</p>
<p>薄粧墮髻步遲遲，懷古巡簷自咏詩。忽漫漏天風雨急，靑藤舊館𡘜天池。<sub class="note">玉暎居，乃徐天池靑藤書屋，有靑藤爲風雨所㧞歌。</sub></p>
<p>過雨溪山潑墨濃，淸琴徐拂半牀風。那知淺綘輕綃裏，身在陶家𦘕扇中。</p>
<p>雙蛾橫黛遠山皆，引鏡雲霞蹙䯼釵。指㸃眼中眉眼在，老夫何用辦靑鞵。</p>
<p>老病摳衣再拜難，錦帷初捲佩珊珊。如何省識春風面，博一金錢便與看。</p>
<p>雲容月魄許題名，徤筆難誇老更成。拂拭霜紈憑授簡，敢將平視抵劉楨。</p>
<h3 id="爲范郞戲題妓館二首">爲范郞戲題妓館二首</h3>
<p>芉眠春草臥銀瓶，一曲扶頭酒未醒。吳越山川誰𬋩得，此中先築語兒亭。<sub class="note">女兒將免身，故有女兒之戲。</sub></p>
<p>素手亭亭雪藕絲，荷風茗盌助催詩。老懷自笑無憑凖，昨日馮家𡘜𦘕眉。<sub class="note">雲將有𦘕眉，被鷹傷之。</sub></p>
<h3 id="走筆贈祝子堅兼訂中秋煉藥之約">走筆贈祝子堅兼訂中秋煉藥之約</h3>
<p>昔聞漢祝生，厲節希史魚。抗論柱監鐵，彼哉桑大夫。子堅豈其後，席㡌北上書。叫呶銀臺門，奮臂叱庸奴。朝右咸縮舌，投劾歸寒廬。讀書金華山，抱膝候皇虞。邂逅古仙人，挍以靑嚢書。採掇草藥精，烹煉投氷壺。壺中藥涓滴，可以蘇寰區。上醫在醫國，何事公與孤。我老偪耄耋，藉子潤彫枯。蘭江一棹來，十載抒鬱紆。飮我香草露，一酌炎歊除。太息語子堅，火雲蒸八隅。天地如籠甑，雩舞空嗟吁。我聞華元化，心孔察錙銖。脾腑或半腐，處藥爲櫛梳。悲哉今世人，心脾爛無餘。車上徒懸蛇，束手將何如。子堅向天笑，仰視飛鳥徂。相期八九月，訪我紅豆居。白月正中秋，玉盤承方諸。我家虞山側，藥草多於蔬。自從虞仲來，採藥皆仙儒。我埽烏目雲，候子雙飛鳬。庶彼淳于斟，于焉逢慧車。</p>
<h3 id="爲武伯題家慶圖">爲武伯題家慶圖</h3>
<p>嚴家門館經遲暮，一彈指頃三世度。眼看武伯放鳶時，膝前又列雙珠樹。老人大父射游羣，歷歷遺踪話日曛。此翁未便呼彭祖，也是人間李少君。</p>
<h3 id="遵王敕先共賦胎仙閣看紅豆花詩吟歎之餘走筆属和八首">遵王敕先共賦胎仙閣看紅豆花詩吟歎之餘走筆属和八首</h3>
<p>草木爲兵記歲華，平泉花木盡泥沙。未應野老籬前樹，湧出金輪別種花。</p>
<p>花房交絡帶香纓，竊白輕黃暈不成。記取中央花藏處，流丹一㸃自分明。</p>
<p>寂歷香塵界𦘕簾，小闌綈几供香嚴。算他紅白閒桃李，都與兒郞挿㡌簷。</p>
<p>紅豆春㴱放幾枝，花神作意洗粧遲。應知十二年渲染，只待催花數首詩。</p>
<p>香海花依小刦賒，也將花刦算塵沙。夜摩天上人應笑，誰放人間頃刻花。</p>
<p>金尊檀板落花天，樂府新翻紅豆篇。取次江南好風景，莫敎腸㫁李龜年。</p>
<p>老去羞花嬾賦詩，𢬵將才盡爲人嗤。東中大有司花女，愁絕吟紅閣筆時。</p>
<p>却恐明年花信遲，都將好句定花期。春工解道能雕刻，一辦應標一句詩。</p>
<h3 id="丁老行送丁繼之還金陵兼簡林古度">丁老行送丁繼之還金陵兼簡林古度</h3>
<p>西風颯拉催繁霜，江楓落紅岸草黃。丁老褁糧自白下，賀我八十來江鄕。干戈滿地舟艦㫁，五百里如關塞長。闔閭城上晝吹角，閟宮淸廟圍棋槍。黒風愁雲暗天地，飛雁不敢過𮞉塘。况聞伐守連下邑，塒雞籬犬皆驚惶。江村别有小國土，嘉賔芳晏樂未央。撞鐘伐鼓將進酒，停杯三歎非所當。漢東孫子今爲庶，羅平妖鳥紛披猖。碧天化日在何許，三千那得花滿堂。丁老執杯勸我飮，請開笑口毋傍徨。我家添丁號長耳，三歲只解呼爺娘。公今兒女並玉立，開筵逐日分輩行。巳看今孫就東閣，更有快壻升東牀。維摩天女並瀟洒，木公金母相扶將。彭城老祖年八百，曾孫八十眞兒郞。趙州明年始行脚，太公滿百方鷹揚。庭前紅豆旋結實，蟠桃一顆公初嘗。且垂雙眉覆塵𡏖，共撑老眼看滄浪。我聞拊髀起稱善，大笑敬舉君之觴。酒酣摩腹訂要約，百歲未滿須放狂。古人置酒便稱壽，何待燕喜吹笙篁。老夫頑鈍未得死，南郊正報垂星芒。明年淸秋再過我，扠衣拍手談滄桑。乳山道士八十二，頭童眼眵學力强。桐城方生年五十，詩兼數子格老蒼。二公過從約巳宿，間阻正苦無舟航。歸携此詩共抵掌，相顧便欲凌奔蒼。君如再鼓京江柁，方舟定載林與方。</p>
<h3 id="讀方爾止嵞山詩藁却寄二十韻">讀方爾止嵞山詩藁却寄二十韻</h3>
<p>桐城方爾止，能詩稱國手。貽我嵞山詩，聲價重瓊玖。束笥多卷帙，挿置架上久。寒宵偶攤書，光怪驚戸牖。波瀾獨老成，徤筆自抖擻。我欲起逐之，行間字飛走。良久病掉眩，定睛更扶首。未知詩人中，復有此人不。來書許過我，風雅細分掊。子巳辦舂糧，我亦戒剪韭。老人苦昏耄，舊學忘誰某。恐如趙李徒，別字剔吾醜。此罪亦易科，罰墨水一斗。舉世扇俗學，足跡競踏蹂。吾衰苦無徒，单孑犯蠅醜。誓將埽壇墠，属子執尊𠧧。恐以我累子，讙呶起羣嗾。此詩亦戲耳，用意或不苟。未得㑹子面，請先指其口。相見勿論文，但飮杯中酒。<sub class="note">爾止魯遊詩彈趙子昻李于鱗，二公皆不識華不注不字，故云。</sub></p>
<h3 id="古詩贈新城王貽上">古詩贈新城王貽上</h3>
<p>風輪持大地，擊颺爲風謠。吹萬肇䆳古，賡歌畼唐堯。朱絃汜漢魏，麗藻沿六朝。有唐盛詞賦，貞符彚元包。百靈聽驅使，萬象窮鎪雕。千燈咸一光，異世咸同調。彼哉諓諓者，穿穴分科條。初盛別中晩，畫地成狴牢。妙悟掠影響，指注闕釐毫。甕天酼雞覆，井穴癡猿號。化爲劣詩魔，飛精入府焦。窮老蔽蔀屋，不得穿泬寥。正始日以遠，詞花雜莠苗。獻吉才雄驁，學杜餔醨糟。仲黙俊逸人，放言訾謝陶。考辭競嘈囋，懷响歸浮漂。江河文壅決，厬潏亦騰囂。么絃取偏長，苦調搜啁噍。鳥空而䑕卽，厥咎爲詩訞。䘮亂亦云膴，詩病不可瘳<sub class="note">叶</sub>。譬彼膏肓疾，傳染非一朝。嗚呼杜與韓，萬古垂斗杓。北征南山詩，泰華爭岧嶤。流傳到于今，不得免慠嘲。况乃唐後人，嗤㸃誰能跳。窮子抵尺璧，凍人裂複陶。熠燿㸃須彌，可爲渠略標。昌黎笑窮兒，少陵訶汝曹。嗟我老無力，掩耳任叫呶。王君起東海，七葉光漢貂。騏驥奮蹴踏，萬馬喑不驕。識字函雅頌，審樂辦簫韶。蕩𥿄爲歌詩，綘雲卷靑霄。自顧骨骼馬，創殘臥東郊。敢云老識路，昏忘慙招邀。河源出星海，東流日滔滔。誰蹠巨靈掌，一手堙崩濤。古學䘮根幹，流俗沸螗蜩。僞體不別裁，何以親風騷。珠林旣㴱㴱，玉河復迢迢。方當剪榛楛，未可榮蘭苕。瓦釜正雷鳴，君其信所操。勿以獨角麟，嫓彼萬牛毛。伊余久歸佛，繙經守僧寮。棖觸爲此詩，狂言放調刁。無乃禪病發，放筆自抑搔。起挑常明燈，懴除坐寒宵。</p>
<h3 id="送林枋孝廉歸閩葬親絕句四首">送林枋孝廉歸閩葬親絕句四首</h3>
<p>寢苫揮戈十六年，麻衣如雪向閩天。松楸禾黍千行淚，幷洒西風𡘜杜鵑。</p>
<p>小舟如葉出嚴陵，突兀西臺許劒亭。自是閩人多涕淚，招他故鬼𡘜冬靑。</p>
<p>負土爲墳斬蒺藜，淚和畚鍤下成溪。更餘精衛啼殘血，漬入泉臺築土泥。</p>
<p>萬里黃山白露園，淸明麥飯黯銷魂。孤臣老淚空塡咽，今日秋風又送君。</p>
<h3 id="紅豆樹二十年復花九日賤降時結子纔一顆河東君遣僮探枝得之老夫欲不誇爲巳瑞其可得乎重賦十絕句更乞同人和之">紅豆樹二十年復花九日賤降時結子纔一顆河東君遣僮探枝得之老夫欲不誇爲巳瑞其可得乎重賦十絕句更乞同人和之</h3>
<p>院落秋風正颯肰，一枝紅豆報鮮妍。夏梨弱𬃷尋常果，此物眞堪薦壽筵。</p>
<p>春㴱紅豆數花開，結子經秋只一枚。王母仙桃餘七顆，爭敎曼倩不偷來。</p>
<p>二十年來綻一枝，人間都道子生遲。可應滄海揚塵日，還記仙家下種時。</p>
<p>秋來一顆寄相思，葉落㴱宮正此時。舞輟歌移人旣醉，停觴偏唱右丞詞。</p>
<p>朱噣啣來赤日光，苞從鶉火度離方。寢園應並朱櫻獻，玉座休悲道路長。</p>
<p>千葩萬蘂葉風凋，一揑猩紅㸃樹梢。應是天街濃雨露，萬年枝上不曾銷。</p>
<p>齋閣燃燈佛日開，丹霞綘雪壓枝催。便將紅豆興雲供，坐看南荒地脉培。</p>
<p>炎繳黃圖自討尋，日南花果重南金。書生窮眼疑盧橘，不信相如賦上林。</p>
<p>旭日平臨七寳闌，一枝的皪殷流丹。上林重記虞淵簿，莫作南方草木看。</p>
<p>紅葉闌干覆草萊，金盤火齊抱枝開。故應五百年前樹，曾褁儂家錦繡來。</p>
<h3 id="陳伯璣與程士哲有耦耕之約命𦘕史作圖戲賦短歌以贈">陳伯璣與程士哲有耦耕之約命𦘕史作圖戲賦短歌以贈</h3>
<p>昔與程孟陽，築堂學耦耕。高人仙遊陵谷改，此堂猶得留其名。圖中之人腰鎌襏襫者誰子，云是松圓宗子士哲生。身憑黃犢似席薦，目光激射牛背明。旁有一人荷鉏箕踞足奇左，乃是陳生伯璣不是我。我今繙經皈佛成老僧，陳生代我爲農何不可。吁嗟乎，南山之田蕪穢不可治，閉門種菜盍歸歟。輟耕隴上應使羣兒笑，牛角爭敎掛漢書。</p>
<h3 id="恤廬詩">恤廬詩</h3>
<p><em>爲牧雲和上作也。和上有懷二人，將結廬祀奉，以沒其身，作啣恤詩十章。牧翁讀之而讃許焉，故作是詩也。</em></p>
<p>牧齋老人，紈綺兒曹。少長祖第，縣東坊橋。循牆而東，地一牛鳴。牧雲和上，於此誕生。兩牧之生，一僧一儒。虎子猧兒，墮地各殊。牧翁璅璅，儒冠誤我。仕宦氷炭，患難湯火。晚歸空門，繙誦呢喃。終守研削，如抱繭蠶。牧雲昌昌，作僧中王。提天童印，坐七道塲。登堂說㳒，如雲如雨。語錄金箆，詩筆玉斧。草兵木刀，界灰刹塵。七日之後，餘此兩人。蔬笋盈盤，爐香霏微。如光音人，下食地肥。茫茫墨穴，皤皤白顚。杖錫來此，秋風颯肰。徘徊身世，申寫情愫。自悔禪林，文彩流布。風匪嚢貯，水豈刀劃。淨名無言，猶存一黙。我觀雲老，形如木雞。霜降紅涸，刋落膚皮。龍潭滅燈，俱胝㫁指。望崖送公，自此遠矣。雲老告我，佛重生地。永懷二人，風聲雨涕。荒祠小築，於彼江臯。衡門兩板，蓋頭一茅。蔑束肚皮，搬柴運水。作老編氓，沒身而巳。我聞斯言，合掌歎息。豈惟僧規，亦是孝則。凡今之人，口實編蒲。霜雹利養，是究是圖。綃頭赴闕，乘傳葬母。弔送喧闐，官吏奔走。攫拏龍穴，黥椎山岡。南山之石，錮爲堵牆。昔有高僧，一擔兩邊。左擔供佛，母坐下肩。逢母生日，挑長命燈。炊飯是喫，爲娘齋僧。比陳尊宿，却又瀟洒。𧏙蛣轉丸，汝何爲者。我讀雲老，啣恤之什。有風肅肰，望古遙集。不風不雅，作爲此詩。重扶木乂，錞于訓辭。哀哀恤廬，喞喞苦音。我如秋蟲，伴彼秋吟。雖則秋吟，爲雷爲風。有傾聽者，三日耳聾。<sub class="note">歲在辛丑易月望日。虞山白衣海印弟子錢某製。</sub></p>
<h3 id="懸蛇行贈茂廬">懸蛇行贈茂廬</h3>
<p>周君賣藥楓橋下，長身歷落氣瀟灑。要離伯鸞古有之，悠悠末俗誰知者。懸蛇車上走兒童，剔胃刳腸一笑中。更看袖裏靑蛇在，元化由來卽呂翁。</p>
<h3 id="題金孝章生挽冊">題金孝章生挽冊</h3>
<p>人生喜祝壽，死有製挽詩。祝生生不筵，𡘜死死不知。徒肰費𥿄墨，况乃滋㸃媸。陶潛一老翁，唱與生挽詞。死挽巳多事，生挽復何爲。人生愛百年，生死爲大期。樂生本物情，怖死何足訾。生祝死則𡘜，委分亦所宜。哀樂而樂哀，古人豈我欺。生挽死重挽，生死皆傷悲。挽者亦有死，相挽無巳時。吳門金孝章，褒衣稱人師。六十要生挽，𧼈我属和之。我老諱哀挽，搖頭請固辭。赤羽滿天地，白毛生路逵。餘生剩兵間，頭顱天所私。西山萬樹梅，破臘放繁枝。釭面酒新熟，杖頭錢可持。何用雙眉皺，且喜兩膝隨。鸜鵒逓歌𡘜，亳鳥俄出譆。長風報吹萬，過耳知爲誰。聊歌蟋蟀章，請君頌鴟𢑱。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="https://cdn.jsdelivr.net/npm/swiper@11/swiper-bundle.min.js"></script>
	<!-- Initialize Swiper -->
	<script>
		var swiper1 = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>
    <!-- Initialize Swiper -->
    <script>
        var swiper2 = new Swiper(".article-photos-swiper", {
			slidesPerView: "auto",
            spaceBetween: 30,
            centeredSlides: true,
            autoplay: {
                delay: 2500,
                disableOnInteraction: false,
            },
            pagination: {
                el: ".swiper-pagination",
                dynamicBullets: true,
            },
        });
    </script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>