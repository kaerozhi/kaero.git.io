<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="新刻震川先生文集序">新刻震川先生文集序</h3>
<p>往余篤好震川先生之文，與先生之孫昌世訪求遺集，參讀是正，始有成編。昌世子莊游于吾門，謂余少知其先學，摳衣咨請，歲必再三至。旣而與其從叔進士君謀重鋟先生全集，以惠後學，而進士君以讐勘之役属余。</p>
<p>余老而歸佛，舊學蕪廢，輟禪誦之功，紬繹累日，條次其篇目，洮汰其繁芿，排纘整齊，都爲一集。旣輟簡喟肰而歎曰。余服膺先生之書。不爲不專。且久喪亂廢業。忽忽又二十年。今乃始旋其面目曠肰知先生所以爲文之宗要。豈不幸哉。先生鑽研六經。含茹雒閩之學。而追遡其元本。謂秦火巳後。儒者專門名家。確有指授。古聖賢之藴奧。未必久晦于漢唐，而乍闢于有宋。儒林、道學分爲兩科，儒林未可以蓋道學，新安未可以蓋金谿、永嘉，而姚江亦未可以蓋新安。眞知獨信側出于千載之下，而未嘗標榜爲名高也。少年應舉，筆放墨飽，一洗熟爛，人驚其頡頏眉山，不知汪洋跌蕩，得之莊周者爲多。壯而其學大成。每爲文章。一以古人爲繩尺。蓋柳子厚之論。所謂旁推交通以爲之文者。其他可知也。參之孟荀以暢其支，參之榖梁以厲其氣，參之太史以著其潔。其暢也。其厲也。其潔也。學者舉不能知。而先生獨㴱知而自得之。鈎摘蒐獮。與古人參㑹干毫芒杪忽之間。旋觀裨販剽賊。掇拾塗澤之流。如秦越人疹病。洞見肺腑之癥結。解而闢之。劈肌中理無所遯隱。以毷𣰕舉子。覊窮单𨾏。提三錢雞毛筆。當熏灼四戰之衝。馴至霜降木落。草枯靡萎。而其爲之渠帥者。卒以吁嗟歎伏而自悔其降心之不蚤。於乎。此豈徒肰也哉。先生以幾庻體貳之才。好學㴱思。早服重積。蒿目嘔心。扶斯文于墜地。輕材小生。䛕聞目學。易其文從字順、妄謂可以幾及。家龍門而戸昌黎。則先生之志益荒矣。先生常序沔人陳文燭之文、諷其好學史記，知美矉而不知矉之所以美學。先生之學者，無爲沔人之知美矉則幾矣，其尤可歎也。先生儒者，曾盡讀五千四十八卷之經藏，精求第一義諦，至欲盡廢其書而悼亡禮懴篤信因果，恍肰悟珠宮貝闕生天之處，則其識見蓋韓、歐所未逮者，余固非敢援儒而入墨也。</p>
<p>余少壯汨沒俗學，中年從嘉定二三宿儒遊，郵傳先生之講論，幡肰易轍，稍知向方，先生實導其前路。啓、禎之交，海內望祀先生，如五緯在天，芒寒色正，其端亦自余發之。今又承進士君之命，論次斯集，得以懷鉛握槧，效微勞于簡牘，有㴱幸焉。日月逾邁，老將至而髦及，無以昌明先生淑艾之敎，譬諸螢火熠熠，欲流照于須彌之頂，亦自愧其微末巳矣。而進士君大雅不羣，能表章其家學，南豐之瓣香不遠求而有托，斯可喜也。謹牽連書之以爲序。</p>
<h3 id="李忠文公文水全集序">李忠文公文水全集序</h3>
<p>崇禎壬午，吉水李忠文公勤王北上，訣其孫長世于古鍾山下，授以文水文集若干卷。長世頂戴捧持，罔敢失墜。頃乃殺靑繕寫，以傳後世，而属余爲其序。</p>
<p>余惟公純忠大節，與廬陵信國公後先五百年，驚耀靑史。公自命其集曰文水，接踵文山，神者告之矣。嗚呼！二公之文，元氣旁薄，不可以辭章區别也。𥨸嘗私論之。信國以節義爲文章，其文如劒之吐花，如星之流灼，使人閃爍昱耀而不敢狎。忠文以道學爲文章，其文如河之迴澓，如海之吞納，使人演迆沈浸而不能厭。于以經天麗日，配三精而貫五緯則一也。二公艱難謀國，建置略同。信公建分鎭用兵之䇿。以濶遠罷；忠文建監國分封之議，以羣咻罷。以本朝之國勢，與先帝之英明，豈不逈出南宋？而奸邪小人，釀亂乘危，盜弄不減于似道，煬蔽有甚于宜中。使今之爲信國者，絆足折翼，焦腸燥吻，退無浮海之再遷，進無空坑之一決，而徒以三揖相從，歎異代于同日。天乎人與，誰執其咎！此可爲拊膺痛哭者也。信國集多散佚，奏對之牘不少槪見。世所流傳雒誦，欷歔泣下者，指南、吟嘯諸集耳。公集經冢孫藏弆，獨爲完好。其文則尤長于奏疏，而書問次之。蓋其殷憂軍國，結念君父，如饑渴之須飮食，無須臾之或忘。其籌䇿安危，灼見緩急，如藏府之視癥結，無杪忽之或差。故其言詳明闓直，親切有味，非駢枝儷葉之徒可以幾及者。迄于今，繙警急疾呼之疏，如越人之起死，一病而一藥。省臨危訣别之苦辭，如鮫人之下泣，一淚而一珠。太史公言蒯通主父偃，讀樂毅答燕惠王書，未嘗不廢書流涕，而况於百千世而下，忠臣志士，心血霑洒，讀公之書，骨驚肉飛，雙劒躍而九鐘應者乎？又况于竝游共事，恨不獲從公于九京，篝燈顧影，老淚漬𥿄，如見眉目，如聞歎息者乎？嗚呼！又不獨爲公慟而巳也。余辱公道誼之知，平生得公手書累百餘通，𥿄墨重復，旁行夾注，家書俗語，都無文飾，亦相戒不削。藁。由今思之，公之憂君父爲朋友，剛腸𤍠血，流丹化碧，鬱鬱肰盤牙于蠅頭蠶書。退筆故𥿄之間，固未嘗與烟墨煤丸同歸于壞滅也。撫公之集，蓋有餘悲焉。</p>
<p>昔信國旣歿，其客謝臯羽翶作西臺慟哭記，而龔開聖予故在廣陵幕府爲文，宋瑞陸君實立傳，皆在桑海遺錄中。今余旣以長世之請，𢰅神道之銘，而又爲敘其遺文，實兼臯羽聖予之爲。長世曰：此吾王父之志也。故不敢辭。而又以忍𣦸餘生，挂名謝龔之後，未嘗不重自愧也。遂牽連書之如此。</p>
<h3 id="成文穆公全集序">成文穆公全集序</h3>
<p>余讀商書，至說命之篇，毎掩卷㴱思，以謂人主之命相也，期以安金輪，調玉燭，延登受䇿，中外顒望，以爲吉祥善事。而高宗去成湯未久，商道方隆，顧其命傳說之辭，則曰若涉大川，女作舟楫，若歲大旱，女惟霖雨。何其無疾而呻，未病而藥，憂之㴱，慮之早，而叮嚀倚毗之若是其切也。及觀于崇禎初服大名高陽用舍之際，乃慨肰而歎曰：吾乃今而知說命之辭至于今日。蓋信而有徵也。懷宗以上聖不世出之姿，憤蹙國憂多壘，開聰闢門，號咷博求。巳巳之役，拜大名成文穆公于廷，召高陽孫文正公于家，鈐索鎖鑰，中外相應，八城克復，危關不逈，天下欣欣肰想望太平。未一載而大名去，又二載而高陽歸，於是乎奸讒盤牙，庸輭接跡，淪胥焚突，不可救藥，而社稷隨之矣。嗚呼！當國家陽九百六，板蕩方蹶，此亦載胥及溺，天旣大旱之日也。人主得救，時之相倚毘之，爲舟楫，爲霖雨，而僉夫驕人鼓讒波，煽謗焰，必欲爲敵國除患而後巳。如涉大川也，洪濤巨浸，粘天蕩日，隨藍之風，颶母之浪，傾檣捩柁，交互發作，雖有長年三老，其將若何？如歲大旱也，焚巫斬龍，吁嗟舞雩，旱魃之鬼，頂目之祅，嘯風遏雲，流金爍石，雖有雲師雨伯，其將若何？易曰：開國承家，小人勿用。又曰：其亡其亡，繫于苞桑。古之人主，日中陽長，夢卜命相，汲汲乎將恐將懼，以涉川憂旱，播告在庭，豈偶肰哉？</p>
<p>高陽有集百卷，𤏖于南火。兹文穆公之集，則其子少宰公𢰅次藏弆以備國故者。其在中書，日論國體，籌邊事，焦心蒿目，憂及溺而戒其焚者，約略具焉。少宰之請序而傳之也，其不徒以鋪陳藻帨，張館閣之盛而巳也。古之那詩曰：昔我有先正，其言明且淸。國家以寧，郡邑以成，庶民以生。誰能秉國成，不自爲正，卒勞百姓，大命以傾，百世而下。讀公與高陽之遺文，繹思那詩先正之言，其有傍徨屏營，撫卷而流涕者乎。</p>
<p>余少出高陽之門，晩而公辱與之游。今老且廢矣，氷寒灰死，歸心空門，猶執筆爲序，不辭厠名于末簡者，良欲使世之君子因余之序而知公，因公而知高陽，因公與高陽而知國家用舍存亡之故，庶幾知公之文不爲苟作，而余之所以敘公集者爲不徒也。</p>
<h3 id="傅文恪公文集序">傅文恪公文集序</h3>
<p>先師定襄傅文恪公文集二十卷，公歿後十一年，得諸其冢子庭詩，藏弆書樓，貯以篋衍，封題䕶惜，比于河圖琬琰。庚寅孟冬，不戒于火，新宮三日之哭，於吾師之文。有㴱恫焉。又五年乙未，公次子庭禮訪舊入吳，執手問故，相向而哭。歸而搜討遺集，兵殘火燼，蟲穿蠧蝕，蠟車障壁之餘，十存四五。公之壻方伯馮君，宦于白門，爲鏤版行世，而辱某爲其序。</p>
<p>竊惟公以含章挺生之姿，居承明著作之署，銜華佩實，渙爲文詞。其大者主于謀王體，㫁國論，崇敎化，明道術。而其緒餘則用以藻繪典則，鼓吹休明，學士大士皆能望而知之。若其所以爲文者，則未之或知也。蓋慶曆之間，山隂王文端公碩儒偉望，斗杓一時，芒寒色正，如五星之在天。公以鄕邦後進，踵其淸塵，言坊行宇，難進易退，風規羽儀，肅穆映望，而其文章爾雅，亦髣髴相似。文端之文，不以質掩其文，而公之文不以文掩其質。如金有聲，如玉有色，如麒麟之吐文章，如鳳凰之中律呂，彬彬乎，郁郁乎，其斯爲盛世君子之文巳矣。</p>
<p>國家育才史館，儲峙公輔，神廟中年，號爲極盛。謙益登朝，猶及見公等數公，雍頌殿陛，舒鴈行列，古所謂王多吉士，高岡朝陽之儔侶也。丙辰以後，台階失度，芒角浮動，奔約四岀，禁近之地紛如，而國脉亦稍替矣。嘗試取公之文覆而視之，味其和平，知其有和羮旣戒之德；襲其溫厚，知其有騶虞不殺之仁；含咀其詠歌俛仰，不擕不迫，知其有朱絃疏越、一唱三歎之流風。讀公之文，不獨想見其人，而國家日中鴻朗之會。太和元氣在成周宇宙者。盎肰攢聚于尺幅之間。</p>
<p>於乎休哉。河山如故。典刑不遐。以東京之遺老。追華胥之昔夢。昔之哭也。哭斯文之亡。而今之哭也。哭斯文之存。白首門生。摩挲靑簡。悠悠窮塵。曷日而巳乎。</p>
<p>公集外之文。有大事狂言四卷。鏡儒釋之源流，披狂僞之窟穴，發揮心學，開闢手眼。唐之裴公美、金之李屏山，未能或之先也。黃帝之珠，得于罔象；豐城之劒，合于延津。脩母致子，以斯文爲之先，安知夫刦火之餘，不有焰焰而起者乎？易有之：先號咷而後笑。謙益啜泣爲序，而載筆以俟之。</p>
<h3 id="董文敏公遺集序">董文敏公遺集序</h3>
<p>故宮保禮部尚書華亭董文敏公，其詩文有容臺集行世。冢子祖和属其友人沈生友聖重爲挍讐，標舉其的肰可傳者，以示無上，而請予爲其敘。</p>
<p>余惟公以光岳間世之姿，生昭代休明之運，出入承明，囘翔館閣。其文章資地，在乎河圖琬琰、金鐘石衡之間。搖筆染翰，散華落藻，如龍之一鱗，如鳳之片羽，海內爭相藏弆，唯恐不克。今欲舉其金石高文，溢嚢盈帙者，𥳽之揚之，鈎其圓而纂其要，是豈易爲力者乎。余嘗謂相古人之文若相人肰。善相人者，每濶略于裒衣大帶、端步肅拜之㑹，而旁求乎不衫不履、麄服亂頭之時，其神情有在有不在故也。公以經國大手，擅昭明雲漢之文章，岀其緒餘，兼綜書𦘕，如王右丞所謂夙世詞客，前身𦘕師者。故其題識賞鑒之文，區明雅俗，别裁眞僞，東觀輸其博，南宮遜其精。三百年來，書品𦘕㡭，奉爲金科玉條，未省能出入者也。本朝理學大儒，往往假禪附儒，移頭易面。公于儒師楊慈湖，于禪師楊大年，親承紫柏大師，受其碪錐，染神刻骨，故其微詞緒言，發皇宗敎，殆欲披衣得珠，吸水擇乳，視今之開堂付拂，持瓠子相印者，迢肰如楹之與筳也。公之文，此二種爲最妙，若其生平救時憂國，抑塞苦心，則于江右程士之䇿。見其一班士子。臚傳雒誦。徒以爲帖括之資而巳。則可歎也。公著作在廊廟。碑版照四裔。贈送記序。富有日新。大率以高文典冊爲體要。以鋪陳連比爲詞章。筆騰墨飛。花駢葉儷。此則吾所謂摳衣雅步。矜愼持擇。而或非其神情之所存也。世有爲公之子雲者。其必有取于余言也乎。</p>
<p>公之聲名震薄耳目。如唐人之望退之。以爲高人朗士。秀出天外。不可梯接者。虚和善下。人人得至其前。嘘枯吹生藹如也。顧其束脩厲行。老而益堅。先帝旣以耆碩待公。中人貴戚。得其尺號片𥿄。交相薦揚。烏程方抦國。屬公爲稱壽之文。公曰。吾老矣。猶曲筆媚權貴。何以見魯衛之士乎。烏程遂以此𠼫公。巳而謝病得宮銜馳驛以歸。則先帝特旨也。余序公斯集。特表而出之。使天下後世知公之所以爲文者如此。</p>
<h3 id="杜弢武全集序">杜弢武全集序</h3>
<p>昔明高廟手提三尺劒，蕩掃前元，風灑露沐。卽以詩書禮樂，訓迪公侯將帥腹心爪牙之臣。岐陽以姊子領方鎭，幕中僚佐皆用東浙老師碩儒，而中山王白馬之盟，蔚爲宗臣。每朝㑹，輒令人囊書自隨。治定功成，文德誕敷，黔國定襄，世崇藻翰。郭氏連珠之集，忠武登壇；泰順之際，詞林鴻革，未有能掉鞅排拉者。開創之後，文治蝟肰勃興。于斯爲盛矣。</p>
<p>神廟萬曆中，在國家爲乾淸坤夷握符披圖之候，西陲則有杜大將軍弢武應運而出。弢武之父若叔，皆用汗馬勲起家爲元戎，弢武束髮當匈奴，每戰克㨗七，佩將印十六，命提督總兵官所莅省八鎭九，恢復一郡四縣五十三寨，俘馘套虜流賊五萬有奇。歷官至左柱國、特進。光祿大夫太子太保崇功殊錫于諸鎭無兩敏而好學，被服儒素，以其先征南爲師法。軍書羽檄，汗簡錯互，風檣陣馬，筆墨橫飛。著作之富，𢰅集之多，與其行間功狀雲委而山積者，皆足以充棟梁而汗牛馬。盛矣哉。古未有也。旋觀其全集，則騷賦、樂府、雅歌、古今諸體，無不臚陳也。文則表奏、序記、頌贊、傳志，無不繁綴也。詩之餘爲詞曲，文之餘爲連珠與七，無不漁獵也。撈漉三敎，括嚢萬有，橫𥪡鈎貫，過河沙而放烟海，則元鶴敎樞諸篇，以俟後世子雲者也。隆萬之間，別集之行世者，五車四部，橫陳于國門都市，不爲不多矣。試與太霞之集比長絜短，櫝而列之，皆珠也，則未知其孰爲琅玕，孰爲木難也。繅而籍之，皆璧也，則未知其孰爲盈尺，孰爲連城也。三百年來，戎旃軍府，搖毫擲簡，雄帥萟林者，前有元登，後有弢武，豈非貂貚之美談，竹帛之盛事哉！昔者周之顧命，列玉五重，赤刀、大訓、弘璧、琬琰在西序，大玉、彜玉、天球、河圖在東序，以訓文也。兌之戈，和之弓，垂之竹矢在東方，以訓武也。弢武文經武緯，身兼數器，國有大故，將薦陳之，以爲國容觀美，其當在赤刀兌戈、東西房序之間乎？山河改易，帶礪迢肰，懸車服矢，僑居旅食。高文大篇，歲棄殘齧，英靈光怪，側出于蠟車障壁之餘。嗚呼！斯可謂三歎巳矣。</p>
<p>余與弢武交四十年矣，于其請序，不忍以老病辭。又自惟滄海餘生，舊塵史局，今得籍手斯文，以闡揚國家人文化成之盛，豈非舊史之事守乎？柳子曰：思報國恩，獨惟文章。君子亦可以悲其志也夫！</p>
<h3 id="黃陶菴先生全集序">黃陶菴先生全集序</h3>
<p>嘉定黃陶菴先生，諱淳耀，字藴生，舉崇禎癸未進士，卓肰爲命世眞儒，抗節致命。乙酉之難，聞者皆歛色正容，以爲今之顔淸臣、文履善歿後十餘年，而其徒侯子玄泓作爲行狀，文直事核，無愧良史。陸子元輔、侯子玄汸、張子珵，相與排纘遺文，刋爲全集。陸子以陶菴於余有知己之言，属爲其序。</p>
<p>余頃者屏居江村，追念平生師友，葺高陽孫文正公、吉水李忠文公之文，手自𢰅次，以示來者。又得陶菴之集而卒業焉。乃喟肰而歎曰。孟子有言：誦其詩，讀其書，不知其人。可乎。余於此三君子者，旣得而師之友之矣。請因其文以知其爲人。高陽之爲人，奇偉沉塞，如高山㴱林，龍虎蛙伏，嘘雲吸風，變化莫測。是故盤行隱㴱，彌望儻莽，重巖增起，波瀾灝溔，使人可仰而不可跂者，高陽之文也。吉水之爲人，莊嚴易直，如苞鳳角麐，不鷙不摶，音中鐘律，行應規矩。是故正色讜言，指事陳理，如藥應病，如坊止水，使人可用而不可狎者，吉水之文也。陶菴之爲人，淸眞高簡，如圭瓚黃流，不雜瓦𦈢，氷壺玉衡，宜懸淸秋。是故懔懍懷霜，眇眇臨雲，懸匏衆淸，朱絃三歎，使人可愛而不可求者。陶菴之文也。有志於尚友者，讀三君子之文，而知其鬚眉如在，謦欬不遠。弔碧血于同時，激丹心于終古，其亦可以無憾矣乎？嗚呼！賢人君子，其身旣與社稷終始，而其文章則有鬼神䕶訶，側出於刦灰煨燼之餘肰。吾循覽其文，志意發越，元氣鬱盤，求其雕傷殄瘁之象而不可得也。旣而歌陶菴之詩，出風入雅，含宮咀商，有鶴嗚沔水，殷勤諷諫之志，而無大東正月哀思噍殺之詞。亂世之音無之，而况于亡國乎？古之善琴者，秋而叩角，則溫風徐迴，草木發榮；冬而叩徵，則陽光熾烈，堅氷立散。當斯時也，而賢人君子之文無恙，比律恊呂，激夾鍾而發㽔賔，造化其能捨諸？吾𥨸疑卜子夏之論詩與孟子之論世。殆至于今而有驗有不驗也。</p>
<p>余老學髦忘。撫卷而茫肰自失。陶菴之徒。郵傳其師之緒言於天人之際審矣。故推言之以發其端。如以文而巳矣。陶菴固不待文而顯。而其文亦不待序而傳。序雖不作可也。</p>
<h3 id="浩氣吟序">浩氣吟序</h3>
<p>嗚呼！九域颷迴，三精霧塞。寢廟之玉衣晨舉，昭陵之石馬宵馳。扶日月于南交，畫乹坤于北戸。崎嶇庸蜀，實仗老臣。收拾老邕，豈惟一旅。夫何桂山雲擾，灕水波翻，四郊斷螘子之援，三都成魚爛之潰。謀人之軍師國邑，我則死之。下可見天地祖宗事巳畢矣。於是慷慨誓死，豫暇賦詩。嚼張巡之齒牙，曼聲長咏；握魯公之拳爪，運筆核飛。偉彼義人，慨肰赴難。抗詞同日，洵芝焚而蕙歎；合口唱酬，譬金舂而玉應。遺言付嘱，副墨流傳。壁漫留塗，星綺芒角于字裏；墨陳𥿄故，雷風發作于行間。亦曰念哉！吁其悲矣！</p>
<p>昔者睢陽苦戰，更樓起橫笛之吟；越石重圍，長嘯發扶風之咏。以至空城被執，吟嘯之集頻煩；柴市歸全，正氣之歌激越。其人爲宇宙之眞元氣，其詩則今古之大文章。吐辭而神鬼胥驚，搖筆而星河如覆。况復流連警蹕，沈痛封提，死不忘君，沒而猶視。人言天荒地老，斯恨何窮？我謂刦盡灰飛，是詩不沫。伊余晼晩，遘此痗瘥。皓首師生，腸㫁寢門之哭。蕭晨氷雪，神傷絕命之詞。燈火靑熒，鬚眉如見。牕櫺寂歷，歎噫有聞。庸表汗靑，長留碧血。嗚呼！八百三十紀之算，鴻朗莊嚴；一千一百字之章，鼎鐘銘勒。豈徒托諸詩史，終有攷于斯文。</p>
<h3 id="佟氏幽憤錄序">佟氏幽憤錄序</h3>
<p>佟氏幽憤錄者，故登萊僉事觀瀾佟公當絕命時，自著幽憤先生傳。其子今閩撫思遠幷岀其對簿之揭，與檻車之詩，集錄以上史館者也。</p>
<p>東事之殷也，江夏公任封疆重寄，一時監司將吏，皆梔言蠟貌，不稱委任。江夏按遼時，佟公爲諸生，與同舍楊生崑仁籌邊料敵，畫灰聚米，慨肰有掃犁之志。江夏㴱知之，以是故號咷呼援以助我。而公自以世受國恩，諳知遼事，盱衡抵掌，樂爲之用。當是時，撫淸雖熸，遼瀋無恙。以全盛之遼，撼新造之　；以老熊當道之威，布長蛇分應之局。鷸蚌未判，風鶴相疑，傳箭每一日數驚，　廬或一夕再徙。公將用遼民守遼土，倚遼人辦遼事，赦脅從，招携貳，施鈎餌，廣間諜，肅眘之矢再來，龍虎之封如故，經營告成，豈不鑿鑿乎其有成算哉！天未悔禍，國有煩言，奸細之獄，羅鉗于前，叛族之誅，𤓰蔓于後。公旣以獄吏膊書，𠼫𡨚畢命，馴至于一誤再誤，決河燎原，遼事終不可爲矣。</p>
<p>嗚呼！批根黨局，假手奄宦，借公以螫江夏，又因江夏以剪公，此能人要路，所爲合圍掩羣，惟恐或失者也。殺公以錮佟氏之族，錮佟以絕東人之望，于是乎穹廬服匿之中望窮。之屬，目斷刀環；翕侯中行說之徒，相率矯尾厲角，僇力同心，以致死于華夏。堅脅從之心膽，廣內訌之羽翼，失招撫之大機，破恢復之全局，蓋自羣小之殺公始。此則操刀推刃者，瞢瞢不自覺，而世之君子，亦未必知其所以肰也。國家當白山作難，人主旰食，中外震驚。惟是秉國成、叅廟算者，用是以快恩仇，恣剸決，岐口沓舌，張羅設械，巧于剪外人之所忌，而精于弭敵國之所短。畫廟社于一牆，委人主爲孤注。河東之司命，遙寄于柄臣之門；關外之師期，尅定于獄吏之手。如公之死，不死于丹書，不死于西市，而死于髣髴錯莫誕漫不可知之口語。迄于今藏血久碧，墓艸再陳，山川陵谷，俯仰遷改，而卒未知坐公死者爲何法，責公死者爲何人。天不可問，人不可作，有鬼神搆鬬其間，而公與國家並受其害，可勝痛哉！公絕命之詞曰：數實爲之，天王聖明，銜刀仰藥，怨而不懟，有餘忠焉。思遠間關苫塊，泣抱遺文，負延祖之忠，而抱偉元之痛，猶前志也。嗟乎！雲臺未圮，伏波之子關艸索以上書；天水猶存，相臺之孫𥸤金柁而辯誣。今者烏屋誰瞻，鶴表安仰？羽林有死事之孤，而綸竿無肆赦之詔。此思遠之所以仰天擗地，茹血飮泣而不能自解者也。</p>
<p>余讀幽憤錄，涕淚漬𥿄，不自知其無從，乃竊取公羊子之義書其後曰：于觀瀾見忠臣之至，于思遠見孝子之至。又爲大書特書諗于後之謀國者曰：前鑒不遠，尚愼旃哉！</p>
<h3 id="范勛𨜮文集序">范勛𨜮文集序</h3>
<p>余庚戌通籍，岀吾師耀州王文肅公之門。公長身偉𠏉，聲如洪鐘，每侍函丈，必爲余誦說。海內賢士大夫，盱衡扼腕，咨嗟慨慕，希風問影，如恐不及。崇水范異羽先生，其所屈指甲乙者也。余因是以心儀先生，遂與定交。巳而國論沸騰，黨議蠭起。先生桂性愈烈，蘭心不改，浮湛放逐，老于郞署，不得以振纓奮袖，少展其精華。暐曄之氣。而余則繼耀州之後，目爲黨魁，飮章錄牒，踰冬逮繫，受鈎黨之禍，視先生爲尤烈肰！而余與先生入甘陵之部，刋元祐之碑，除名削迹，終老而不相貸，貰者，則皆以耀州爲主名河上之歌，所謂同病相憐者，余兩人似之。松柏之悅，芝蕙之歎，視他人尤爲篤摯者，繇肰也。</p>
<p>余今年七十，老矣。先生作爲歌詩，遣使者涉江來賀，因緘其所著文集示余。余方朝食，輟箸而讀之，日中而卒業，則又廢書抵几，欷歔流涕而不能止也。蓋國家之黨禍，醖釀日久，至庚戌而大作。當其時，一二僉人，以閒曹冷局，衡操宮府之柄，媒孽正人，剪除異已。號爲君子者，分淸濁之流，爭玄黃之战，迭勝迭負，堅壘不相下。久之而㭬人當國，皇綱解紐，衣𠜍塗炭，廉恥凌彜。于是元氣傷殘，兵燹交作，土崩瓦解，而天下遂至于不可救藥。迄于今歎滄桑、悲禾黍者，靡不傍徨怨慕，跼高天而蹐厚土。豈知一二僉人膏唇拭舌，依叢而止𣗥者，其流毒遺禍，遂足以移九鼎而隳七廟乎！又豈知流離淹恤如先生輩，抑沒于荒江野渡之間者，孑爲周遺，斬爲夏肄，徒足以興故國之悲而勤異代之惜乎！旋觀先生之文，原本經術，貫穿古今，鑿鑿乎如五榖之療饑、藥石之治病。至于指摘利病，分別賢佞，勞人之苦心與大人之偉略，崢嶸磊落，側出于筆墨之間。以先生之才略與其文章，當國家多事之日，上不能爲陸敬輿，次不能爲李伯紀，而下不得爲陸務觀。陳同甫，徒使衰老如余讀之而屏營太息。嗟瞻烏之爰止，恨豺虎之不食。辟如寒蛩吟壁，秋蚓鳴竅，誰復有過而問之者。其尤可爲三歎已矣。</p>
<p>余邇來焚棄筆墨，于時人著述，掩口不欲置喙，獨手先生之集，展轉不能置念。先生與余積薪碩果，大江南北如星辰之相望，非余誰當序先生者？而五十年以來，恩牛怨李之殘局，淸流白馬之遺恨，讀先生之文，可以考見一班。世有仲淹、君實，續七制而修長編者，將于斯文有取焉。余固不敢自愛其狂言，以爲乘韋之先，非徒取其文而已也。</p>
<h3 id="高玄期景玄堂集序">高玄期景玄堂集序</h3>
<p>余爲書生。好以寸管評量天下士。在浙西推嘉興高明水爲第一。時人莫之許也。而君之舅李玄白歎爲知言。時時爲余道其爲人。余雖未識君。其眉宇談笑。宛宛肰在目中也。巳而君改名氏。取上第。擢官水部。用造府第事株累逮繫以𣦸。余每有芝焚蕙歎之感。今讀其詩集。有餘悲焉。</p>
<p>君天才明銳。賦性通脫。讀書採掇菁華，不守章句。爲詩文陶冶性情，不事剽賊。鑒古則如米南宮、黃長睿，𦘕在逸品。元鎭子久之間，風亭月榭，飛觥度曲，則才人韻士，挹其風流。花宮蓮社，搖牙握麈，則道人名僧，飱其明理。圍場射圃，挽强陷堅，則期門佽飛避其雄駿。一時士大夫咸以爲秀出天外，不可梯接。一旦牽率官守，管領將作，棄筆墨而𣗳版幹，捨書𦘕而理磚甓，金錢匱乏，期會促數，舌燥唇乾，手瘏鼻蜇。國家旣用違其才，臣子亦處非其地。鼎柱車而馬守門，其不至于顚越者鮮矣。俄而龍火漂焚，朱邸震蕩，天心帝心交訌并怒，鬼神助其凶虐，君父莫可如何，而東市之難作矣。自古國家大運不造，殺機將發，則必有忠臣志士適逢其㑹，刀輪死空，𤍠鐵在頸，犯隂陽之冶而入天地之籠，有不知其所由肰者。此固非人臣之罪，而亦非明主之過也。嗚呼！豈不悲哉！</p>
<p>吾觀君絕命之詩曰。牛馬任呼還世網。刀山離境卽禪牀。此與稽中散顧視日影。索琴而彈之者。曾何以異。中散旣歿。有人詣鮑靚。聞靜室有琴聲特妙。靚曰。此嵇叔夜也。今君雖巳矣。而其詩哀絃淸唱。流傳人間。世有通靈如鮑靚者。安知不指爲叔夜之琴聲乎？</p>
<h3 id="高寓公稽古堂詩集序">高寓公稽古堂詩集序</h3>
<p>嗚呼！士君子不幸而生于天地板蕩陸沉滄海之秋，懷忠抱義，抑没無聞者，可勝數哉！嘉興高水部寓公，以文學世其家，爲文士。岀令衝邊，乘城扞敵爲才吏，瀝血帶索，爲父訟𡨚，爲孝子。今讀其詩集，而歎世之知君未盡也。</p>
<p>君自南虞，衡請還里，遭乙酉之變，痛憤不欲生。念太夫人春秋高，終鮮兄弟，未能卽自引決，蓋其悲歌慷慨，低囘結轖，以生爲可厭，而以死爲可樂也，決矣。祈病而病，祈死而死，庶幾從容就義者之所爲，而去夫榻前牖下之徒遠矣。吾觀其弔同年殉難之詩曰：可憐李黼榜，偃蹇老維禎。病中述志曰：和陶書甲子，弔屈賦庚寅。唯將前進士，𢡖，澹表孤墳。此其詩何詩也？此其志何志也？身異沈湘，心同哀郢。朱噣之哭，移語亭爲西臺；魚腹之悲，指月波爲厓海。謂我何求？吁其悲矣！續哀江南賦序則曰：兼年累日，悵切南𠜍；飮恨吞聲，私修漢臘。荷衣秋滿，柳箭春搖。恐菊水無延歲之方，桑滄非可俟之日。霸孫啓祚，尚揚赤壁之靈；弱宋遺都，猶報朱仙之㨗。豈有蘆簰荻筏，竟浦浮江；代馬北鞾，凌波渡水。烏孫千騎，控淮水而鳴絃；雒陽雙鵝，指吳㑹而煽翼。五都冠蓋，邈矣風華；萬里縵纓，此焉戎俗。此則子山謝其紅紫，子美傷其蕭瑟，未免有情不堪再讀者矣。嗚呼彈丸左輔。烽火甘泉。百雉礟車。恥登樓而淸嘯。一牆堅壘。愴聞笛以悲吟嬰城之長句猶新。裹創之殘血巳碧。斯人巳矣。天固不欲畱謝幼度祖士雅于今日也。而豈徒肰哉。</p>
<p>今之士大夫讀寓公之詩。爲之髮植毛𥪡羽聲變徵。酹酒而憑弔者。亦有人焉爾乎。如無其人。而忠孝之精氣複疊成灰于尺幅之間。光怪陸離。見于山川而燭于天。我知其不終沒沒也巳。</p>
<h3 id="高念祖懷寓堂詩序">高念祖懷寓堂詩序</h3>
<p>余于諸方尊宿所心師者一人，曰楞嚴白法琮公。公發明心地懸契寂照虚空之理，而外脩嬰兒行。顧好與高長公念祖游，數爲余言其人。余以是見念祖如舊相識也。念祖之祖父爲玄期寓公二水部，夙承家學，文章之菁華，與名理之苕潁，皆成于胎性，根于種智。其爲詩淸虚婉約，么絃獨唱，昔人所謂孤桐朗玉，自有天律，庶幾似之。念祖以余老馬識塗，出其行卷，以求一言。</p>
<p>余竊謂詩文之道，勢變多端，不越乎釋典所謂熏習而巳。有世間之熏習，韓子之所謂無望其速成，無誘于勢利，養其根而俟其實，加其膏而希其光者是也。有出世間之熏習，佛氏所謂應以善法扶明自心，應以法水潤澤自心，應以境界淨治自心，應以精進堅固自心，應以忍辱坦蕩自心，應以智證潔白自心，應以智慧明利自心者是也。出世間之熏習，祖胚胎前，我固巳學而能之矣。出世間之熏習，則念祖之于琮公諮決扣撃者，故當朝夕從事焉。而世間詩交宗㫖，亦豈有外于是乎。易日擬議以成其變化。擬議以至于變化，則謂之不思議熏。不思議變。而疑于神矣。韓子之云。根茂實遂，膏沃光曄者，亦是物也。世間與出世間變。豈有二道乎。</p>
<p>念祖之爲詩雲。煩除濫俗，情。旣盡妙氣來宅。其熏習于琮公者深矣。如染香人身有香氣。知其不待乎傭耳搰目戞戞而求之矣。以吾言質于老人。如有當也。則將進而徐有得焉。余老矣。猶將執簡以觀子之成。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>