<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-github" target="_blank" rel="noopener" href="https://github.com/kaerozhi"><span>github</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="高会堂酒阑杂咏有序">高会堂酒阑杂咏有序</h3>
<p><em>不到雲間十有六載矣，水天閒話，久落人間；花月新聞，巳成故事。漸臺織女，機石依肰，丈室維摩，衣花不染。㸃難陀之額粉，尚指高樓；被慶喜之肩衣，猶看汲井。頃者菰蘆故國，兵火殘生；衰晩重遊，人民非昔。朱門賜第，舊燕不飛；白屋人家，新烏誰止？兒童生長于别後，競指鬚眉；門巷改換于兵前，每差步屧。常中逵而徙倚，或當饗而欷歔。若乃帥府華筵，便房曲宴，金釭銀燭，午夜之砥室生光；檀板紅牙，十月之桃花欲笑。橫飛拇陣，倒捲白波；怱發狂言，驚𮞉紅粉。歌聞宛轉，秪足增悲；天似髙寛，何妨旣醉。又若西宗宿好，耳語慨慷；北里新知，目成婉孌。酒闌燈灺，月落烏啼；雜夢囈以興謠，蘸盃盤而染翰。口如啣轡，常見吐吞；朐似碓舂，難名上下。語同讔謎，詞比俳優，語云惟食忘憂，又曰溺人必笑。我之懷矣，誰則知之，是行也，假館於武靜之高㑹堂，遂以名其詩，亦欲使此邦同人摳衣傾蓋者，相與繼響，𠍶爲美譚云爾。丙申陽月十有一日，書於靑浦舟中。</em></p>
<h3 id="雲間諸君子肆筵合樂饗余於武靜之高㑹堂飮罷蒼茫欣感交集輒賦長句二首">雲間諸君子肆筵合樂饗余於武靜之高㑹堂飮罷蒼茫欣感交集輒賦長句二首</h3>
<p>授几賔筵大饗同，秋堂文讌轉光風。豈應江左龍門客，偏記開元鶴髮翁。酒面尚依袍草綠，燭心常傍劒花紅。他年屈指衣裳㑹，牛耳居肰属海東。</p>
<p>重來華表似前生，夢裏華胥又玉京。鶴唳秋風新谷水，雉媒春草昔茸城。尊開南斗參旗動，席俯東溟海氣更。當饗可應三歎息，歌鍾二八想昇平。</p>
<h3 id="席間觀李素心督學孫七歲童子草書歌">席間觀李素心督學孫七歲童子草書歌</h3>
<p>杜陵九齡書大字，李郞七歲筆陣强。身長未及等書案，負劒却立短凳傍。凝睇雙瞳剪秋水，綈几拂拭神揚揚。須㬰筆下龍蛇出，折釵倒薤紛旗槍。拳如繭栗不盈握，放筆直欲隳堵牆。力如藍田射伏虎，飮羽穿石激電光。勢如衛公夜行雨，風鬃霧鬛不可當。書罷安閒妥彩袖，歛手拱揖歸輩行。肩隨兄弟舒雁立，懷鉛畫槧森琳瑯。荀家八龍見其四，一龍奮爪先開張。當筵觀者皆老蒼，捋鬚奮袂徒驚惶。老夫頓足自激昻，安得抱之貢玉堂。君不見昔年李長沙，天子加膝坐御牀。</p>
<h3 id="海上贈姚方伯時年九十有四">海上贈姚方伯時年九十有四</h3>
<p>玄髮方瞳始百年，滄江龍臥地行仙。酒香白墮騰騰醉，飯熟黃𥹭栩栩眠。南極一星占北斗，東瀛三遍看桑田。雉羮亦有傳家譜，願乞刀圭助祝延。</p>
<h3 id="次韵答雲間張洮侯投贈之作">次韵答雲間張洮侯投贈之作</h3>
<p>自從兵塵暗四國，盡裂書嚢裁矢服。文昌東壁橫旄弧，織女漸臺荒杼軸。近來南國興文章，雲間筆陣尤堂堂。何人吐鳳非書府，是處栖鸞盡筆牀。新詩雄風發胸臆，令我殘軀生八翼。歌罷蒼茫看牛斗，劒鍔芙蓉湛如拭。始信出門交有功，橫眉𥪡目皆駿雄。却憐雪頂逃禪客，折脚鐺邊未足窮。</p>
<h3 id="雲間董得仲投贈三十二韻依次奉答">雲間董得仲投贈三十二韻依次奉答</h3>
<p>藍風吹地軸，墨穴閉星𨇠。庭矢踰沙絕，池灰積刦傳。州移中土九，路失下牢千。歷歷開元事，明明萬曆年。左言馴保塞，南食慄重泉。橫軾眉常見，盈車骨獨專。籌邊攄尺組，㫁國引長編。紫塞儲胥脆，丹墀部䣊堅。䑕憂殊悄悄，蟻鬭正悁悁。但倚三精在，寧思九鼎遷。垣牆隳閣道，鈎盾廢天田。季葉絲方棼，殘生繭日纒。堯年鶴語苦，毫社鳥嬉肰。退鷁希風定，枯魚泣水漣。黃雲埋地底，黑浪過山巓。室掩三陽琯，牀搘六月綿。鋤頭誰對秉，車耳正高懸。草喜霜前蔓，花驕日及妍。羽毛紆往古，腰領信時賢。悻直祈神與，孤危仗佛憐。論牀獅子座，梵衆象王筵。貝葉探三藏，蓮花講十玄。雲鴻隨浪跡，雪鶴捧瑤篇。積玉光猶映，長離翼必聮。哀音傷變徵，法曲艷登仙。錯莫三年笑，迷離千日眠。豈應漁父檝，得共鄂君船。隼擊高秋徤，雞鳴後夜偏。日愁夸父逐，石畏祖龍鞭。夢裏裒衣疊，循來蒜髮芊。歌風還馺遝，醉目且嬋娟。自笑窮禪客，枯心爲汝騫。</p>
<h3 id="次韵答宋子建">次韵答宋子建</h3>
<p>憭慄華亭鶴唳音，十年重與盍朋𬖂。陸機夕秀文偏老，宋玉誅茅宅可尋。官燭史成藏汗簡 <sub class="note">用宋子京</sub>，錦樓敘就比兼金 <sub class="note">宋宣獻公爲吾家序吳越傳芳集</sub>。吾衰自笑風心盡，莊舄叢殘但越吟。</p>
<h3 id="丙申重九海上作四首">丙申重九海上作四首</h3>
<p>秋聲海氣互喧豗，倦𥈤𪷟𪷟㝠漲開。乍見天吳離浪立，却看地軸㧞潮𮞉。蹄涔突兀驅狼石，蟻垤盤旋戲馬臺。賸欲登臨更無那，天高陵谷易悲哀。</p>
<p>黃浦横流絕大荒，迎簷依約指扶桑。銷沉鮫室餘窮髮，磨滅龍宮向夕陽。故國屢經滄海變，吾家猶說射潮强。登高莫漫誇能賦，四海空知兩髩霜。</p>
<p>去歲登高莫釐頂，杖藜落落覽吳洲。洞庭雁過猶前旅，橘社龍歸又一秋。𩗗母風欺天四角，鮫人淚盡海東頭。年年風雨懷重九，晴昊翻令日暮愁。</p>
<p>故園今日也登高，茰𤍨茶香望我勞。嬌女指端裝菊枕，稚孫頭上搭花糕。含珠夜月生陰火，擁劒霜風長巨鰲。歸與山妻繙海賦，秋燈一穗掩蓬蒿。</p>
<h3 id="陸子玄置酒墓田丙舍妓彩生持扇索詩醉後戲題八首">陸子玄置酒墓田丙舍妓彩生持扇索詩醉後戲題八首</h3>
<p>霜林雲盡月華稠，雁過烏栖暮欲愁。最是主人能慰客，綠尊紅袖總宜秋。</p>
<p>金波未許定眉灣，銀燭膏明對遠山。阿耨池頭差一笑，依肰執手似人間。</p>
<p>釭花欲笑酒顔醺，白足禪僧也畏君。上座嵬峩許給事，緇衣偏喜醉紅裙。</p>
<p>殘粧池畔映餘霞，漏月歌聲起暮鴉。枯木寒蟬都解語，海棠十月夜催花。</p>
<p>口脂眉黛並氤氲，酒戒今宵破四分。莫笑老夫風景裂，看他未醉巳醺醺。</p>
<p>銀漢紅牆限玉橋，月中田地總傷凋。秋燈依約霓裳影，畱與銀輪伴寂寥。</p>
<p>老眼看花不耐春，裁紅綴綠若爲眞。他時引鏡臨秋水，霜後芙蓉憶美人。</p>
<p>交加履錫襪塵飛，蘭澤傳香惹道衣。北斗橫斜人欲别，花西落月送君歸。</p>
<h3 id="霞城丈置酒同魯山彩生夜集醉後作">霞城丈置酒同魯山彩生夜集醉後作</h3>
<p>滄江秋老夜何其，促席行杯但數遲。䘮亂天涯紅粉在，友朋心事白頭知。朔風凄緊吹歌扇，參井微茫拂酒旗。今日且謀千日酒，西園明月與君期。</p>
<h3 id="徐武靜生日置酒高㑹堂賦贈八百字">徐武靜生日置酒高㑹堂賦贈八百字</h3>
<p>昔在嘉隆際，姬周曆壽昌。東朝虚黼扆，西內挹軒皇。授籙詒謀遠，登遐厭世長。金天龍瞟眇，銀海雁微茫。拱黙存當宁，攀號動萬方。華亭遺一老，定䇿嫓三楊。綈几遺言在，黃麻詔𥿄張。柱擎天八極，車運斗中央。離照開𫎇翳，膚雲布濊汪。秀眉讙䇿杖，侮食讋窮荒。高廟徼靈福，神功答昊蒼。但修唐六典，不改漢三章。新鄭徒軒輊，成都與頡頏 <sub class="note">巳上記文貞相業</sub>。朝家隆輔弼，閥閱稱旂常。豹尾金吾使，螭頭玉璽郞。含飴𠼫廩祿，勝拜珥貂璫。琬琰刋新錄，枌榆蔭舊鄕。賜金分左藏，治第列康莊。蘭錡森相直，簷牙屹互望。廟堂崇宰木，鄕黨敬維桑。接跡承華胄，摳衣拜錦堂。天書𮞉日珥，宸翰抱虹光。玉札珍金碧，珠函閟縹緗。星河環禁楄，龍虎拱雕梁。遺像瞻淸肅，脩容接濟蹌。丹靑猶婉婉，劒佩欲鏘鏘。豐𦬊根滋大，澧蘭葉愈芳。長離仍夭矯，二遠並翺翔。視草徵家集，探花嗣國香 <sub class="note">巳上記徐氏閥閱之盛，次述板蕩凄凉</sub>。時危人草草，運往淚浪浪。䘮亂嗟桑梓，分擕泣杖裳。午橋虚綠野，甲第裂倉琅。兵氣圍𠪨里，車塵埒堵牆。上楹殘網戸，遙集儼堂皇。藻井歌中霤，交疏㫁兩廂。駱駝衝燕寢，雕鷲撲𮞉廊。綠水供牛飮，靑槐繫馬枊。金扉雕綺繡，玉軸剔裝潢。篳篥吹重閣，悲笳亂洞房。重來履道里，旋憶善和坊。滅沒如前夢，低徊對夕陽。老夫殊毷，𣰕吾子賸飛揚 <sub class="note">巳下敘武静生日置酒</sub>。奕葉違東閣，誅茅背北邙。賜書傳鼓篋，遺笏貯牙牀。著作推徐幹，交遊說鄭莊。駕從千里命，諾許片言償。故國魚龍冷，高天鴻雁凉。撫心惟馬角，䇿足共羊腸 <sub class="note">上四句并懷闇公</sub>。四十年華盛，三千風力强。開筵千日酒，初度九秋霜。上客題鸚鵡，佳兒蠟鳳凰。寒花宜晚節，淡月似初暘。且共謀今夕，相將抗樂方。鐃歌喧枉渚，鼓吹溢艅艎 <sub class="note">于時有受降之役</sub>。積氣嘘陽燄，衝風決土嚢。紛紛爭角觝，往往捉迷藏。身世雙藩籠，乾坤百戲場。㧞河羣作隊，蹀堶巧相當 <sub class="note">蹀堶抛磚戲也</sub>。粤祝刀頭沸，侲僮撞末忙。倒投應共笑，殞絕又何妨。丸劒紛跳躍，虺蛇莽陸梁。雉媒聲呃喔，雞距羽飄颺。蚊翼飛軍檄，龜毛算土疆。蟻酣牀下鬬，䑕怯穴中僵。左角封京觀，南柯缺斧𢦤。西垣餘落日，東牗湛淸觴。河漢天還仄，星辰角尚芒。楚弓亡自得，鄭璧假何常。頌德牛腰重，橫經馬肆詳 <sub class="note">有本事詳在自注中</sub>。酒兵天井動，飮器月氐良。噩夢難料理，前塵費忖量。糟牀營壁壘，苕椀揀旗槍。乍可歌鸜鵒，寧辭典鷫鸘。持籌徵綠醑，約㳒聽紅粧。笑口燈花爛，灰心燭淚行。有言多謬誤，無處愬顚狂。授色流眉眼，傳杯嚙口肪。漏殘河黯淡，舞罷斗低昻。班馬宵喧櫪，鄰雞曉奮吭。莫嫌相枕藉，旭日漸煌煌。</p>
<h3 id="雲間諸君子再饗予于子玄之平原北臯子建斐肰有作次韻和答四首">雲間諸君子再饗予于子玄之平原北臯子建斐肰有作次韻和答四首</h3>
<p>松江蟹舍接魚灣，箬笠拏舟信宿還。愛客共尋張翰酒，開筵先酹陸機山。吹簫聲㫁更籌，急舞袖風𮞉么鼓閑。沉醉尚餘心欲擣，江城悲角殷嚴關。</p>
<p>徵歌𨕖勝夢華年，裝㸃淸平覺汝賢。燈下戲車開地脉 <sub class="note">優人演始皇築長城事</sub>，尊前酒戸占天田。吳姬却愬從軍苦，禪客頻拈贈妓篇。看盡秋容存老圃，莫辭醉倒菊花前。</p>
<p>秋漏沉沉夜壑移，餘杭新酒熟多時。笙歌氣煖燈花早，宴語風和燭淚遲。上客紫髯依白髮，佳人翠袖倚朱絲 <sub class="note">次余座者魯山公接席者彩生也</sub>。頻年笑口眞難得，黃色朝來自上眉。</p>
<p>幾樹芙蓉伴柳條，平川對酒碧山高。湘江一曲傳淸瑟，漢代詞人謚洞蕭。自有風懐消磊塊，定無籌䇿到漁樵。停杯莫話千年事，黃竹虚傳送酒謠 <sub class="note">席中宋子建作致語，有云借箸風情，效伏波之聚米，殊非道人本色，恐作千古笑端也。末句略爲申辨，苦未能了，觀者詳之</sub>。</p>
<h3 id="霞老累夕置酒彩生先别口占十絕句記事兼訂西山看梅之約">霞老累夕置酒彩生先别口占十絕句記事兼訂西山看梅之約</h3>
<p>酒煖杯香笑語頻，軍城笳鼓促霜晨。紅顏白髮偏相滯，都是昆明刦後人。</p>
<p>兵前吳女解傷悲，霜咽琵琶戍鼓催。促坐不須歌出塞，白龍潭是拂雲堆。</p>
<p>促别蕭䔥班馬聲，酒波方溢燭花生。當筵大有畱歡曲，何苦凄凉唱渭城。</p>
<p>酒悲苦語正凄迷，刺促渾如烏夜栖。欲别有人頻顧燭，憑將一笑與分擕。</p>
<p>㑹太匆匆别又新，相看無淚可霑巾。金尊紅燭渾如昨，但覺燈前少一人。</p>
<p>漢宮遺事剪燈論，共指靑衫認淚痕。今夕驚沙滿蓬髩，才知永巷是君恩 <sub class="note">魯山贈詩有千金不買長門賦傷先朝遺事也</sub>。</p>
<p>漁莊谷水兩垂竿，烽火頻年隔馬鞍。從此音書憑錦字，小牋雲母報平安。</p>
<p>緇衣居士白衣僧，世眼相看總不譍。消受暮年無个事，半衾煖玉一龕燈。</p>
<p>國西營畔暫傳杯，笑口懵騰噤半開。數日西山梅萬樹，漫山玉雪遲君來。</p>
<p>江村老屋月如銀，繞澗寒梅綻早春。夢㫁羅浮聽剝啄，扣門須拉縞衣人。</p>
<h3 id="答贈沈生麟二首">答贈沈生麟二首</h3>
<p>玄圃熊熊賸夜光，機雲殁後有文章。中原傖父誰相問，長柄葫蘆幾許長。</p>
<p>雲間多士久知名，祭酒親題月旦評。綿蕞卽今聞辟召，沈生何似魯諸生 <sub class="note">生爲燕京祭酒所知</sub>。</p>
<h3 id="贈雲間顧觀生秀才">贈雲間顧觀生秀才</h3>
<p><em>崇禎甲申，皖督貴陽公抗疏經畫東南，請身任大江巳北援剿軍務。南叅贊史公專理陪京，兼制上游，特命余開府江浙，控扼海道，三方鼎立，連結䇿應，畫疆分界，綽有成笇。拜疏及國門，而三月十九之難作矣。顧秀才觀生，實在貴陽幕下，與謀削藁。余游雲間，許玠孚爲余言，始知之，請與相見。扁舟將發，明燈相對，撫今追昔，慨肰有作。讀予詩者，當憫予孤生皓首，亦曾闌入局中，備殘棊之一着。而貴陽賔主，苦心籌國，楸枰巳往，局勢宛肰，亦將爲之俯仰太息，無令泯沒于斯世也。丙申陽月八日漏下三鼓，書于白龍潭之舟中。</em></p>
<p>東南建置畫封疆，幕府推君借箸長。鈴索空敎傳鐵鎖，泥丸誰與奠金湯。旌麾寂寞盈頭雪，書記蕭閒寸管霜。此夕明燈撫空局，朔風殘漏兩茫茫。</p>
<h3 id="茸城惜别思昔悼今呈雲間諸游好兼訂霞老看梅之約共一千字">茸城惜别思昔悼今呈雲間諸游好兼訂霞老看梅之約共一千字</h3>
<p>十六年來事，茸城舊話傳。千金徵窈窕，百兩艷神仙。谷水爲珠浦，崑山是玉田。仙桃方照灼，人柳正蹁躚。月姊行媒妁，天孫下聘錢。珠衣身綽約，鈿盒語纏綿。命許迦陵共，星占柳宿專。香分忉利市，花合夜摩天。陌上催歸曲，雲間贈婦篇。銀河靑瑣外，朱鳥綠𥦗前。秀水香車度，橫塘錦纜牽。𦘕樓丹嶂埒，書閣綘雲編。小院優曇秘，閒庭玉蘂鮮。新粧花四照，昔夢柳三眠。笋送茶山屋，魚跳蟹舍椽。餘霞三泖塔，落月九峰烟。忽忽星移紀，芒芒度失𨇠。三江分漢塞，一水限秦川。吳苑烏栖急，華亭鶴唳偏。音書沉撥刺，懷袖褁潺湲。命促憑抽矢，身危寄絕弦。幕烏偷暇豫，舫雀信𭰁沿。搖落蕭辰候，蒼茫華表顚。蓴鱸風颯爾，蟹稻種依肰。懸薄荒魚霤，重門疊馬韉。兎絲迷舊陌，虎落記新阡。蘭錡羝羊觸，罘罳凍雀穿。左言童䜿慣，右袒道途便。蘆管聲啁哳，穹廬帳接連。銅駝身有𣗥，金狄淚如鉛。元老周家重，恩波漢葉聮。長衢羅甲第，廣宅埒平泉。䕶勅黃麻牿，天書碧落鐫。百年更棨㦸，千騎列戈鋋。沙道堤翻覆，雲臺像播遷。西園營外宅，東閣擁中權。伐豈牽羊後，班應詐馬先。只孫侔貙虎，怯薛領貂蟬。潼酒天厨給，駝羮御席駢。百丸追彈發，单騎挾俘還。橫海期盤馬，長征哂跕鳶。河魴嘉丙穴，宋子麗丁年。玉帳誇韜略，金章頌聖賢。鸛鵝前隊戲，鶯燕後車憐。鼓吹浮闤闠，笙歌沸市𠪨。橫陳皆二八，下走亦三千。茵席常霑吐，歌鐘不解懸。縈𥦗文練沒，銜璧夜光圓。改席粧頻換，移燈劇屢悛。帖腰連鎖袴，墮髻倒弓纒。顧曲三杯闋，畱賔百戲闐。星毬抛蹴踘，花絮颭鞦韆。撞末僮相値，竿頭馬欲蹎。刀鋒餘髲鬄，劒器亂花鈿。交刃重重雪，跳丸步步蓮。滿堂頭掉運，四座笑便嬛。雁騖排行列，魚龍角曼延。老夫叨上客，大饗重加籩。奡兀身如睡，喧豗坐益堅。酒兵圍粉黛，拇陣鬭嬋娟。一發推渠帥，三呼詫老拳。宮人聽敎鼓，歌伎仗加鞭。蹴踏風流陣，傾歌玳𤦛筵。睇流俄失面，靨笑巳承顴。吐手拈紅袖，科頭散白顚。簾帷看嘖嘖，屋壁指悁悁。謬誤誠多矣，醒狂或有焉。可應眉見𥈤，常用耳爲瑱。明月愁難掇，晨風發未遄。憂天良自哂，失日復何愆。狼角橫弧矢，參旗曵白旃。風霜雙白髩，天地一靑氊。設計臨河漢，誅茅卜澗𤄊。楚醪徒爾爾，魯酒自戔戔。覉旅存王燦，書生禮服䖍。鐵龍新侶集，金馬昔游捐。岸谷非聊爾，畊桑各勉旃。扣邀傾綠醑，投贈劈紅箋。不分彈翎雀，相將拜杜鵑。憂心風摵摵，壯節鼓𪔱𪔱。老大銀箏畔，華年錦瑟邊。班荆殊慷慨，贈藥重留連。許掾來何暮，徐娘髮未宣。華顚猶躑躅，粉面亦迍邅。月引歸帆去，風將别袂牽。無言循白髮，有淚託鵾絃。身世緇塵化，心期皓首懸。魂由天筮與，命荷鬼生全。此日憂痟首，何時笑拍肩。臨行心痒痒，苦語淚濺濺。去矣思蝦菜，歸歟老粥饘。可知淪往刦，還許問初禪。燕寢淸齋並，明燈繍佛燃。早梅千樹發，索笑一枝嫣。有美其人玉，相擕女手卷。衝寒羅袖薄，照夜縞衣妍。領鶴巡荒圃，尋花上釣船。白頭香冉冉，素手月娟娟。掩首頻支䇿，長歌欲扣舷。莫令漁父櫂，蘆雪獨夤緣。</p>
<h3 id="沈雪樵行脚詩">沈雪樵行脚詩</h3>
<p>西笑休嗟道路窮，𥿄牕穴外卽長空。一瓢在手堪行雨，兩脚隨身可御風。槎泛銀河堪鵲駕，書傳錦字抵龍宮。老夫局促雞窠裏，睡足三竿日正紅。</p>
<h3 id="長至前三日吳門送龔孝升大憲頒詔嶺南兼簡曹秋岳左轄四首">長至前三日吳門送龔孝升大憲頒詔嶺南兼簡曹秋岳左轄四首</h3>
<p>陽生嶺表動吹葭，使節迢遙出內家。可是飮氷宣詔草，袛應衝雪看梅花。春前黃木南雲近，臘後紅蕉北戸賖。同在羅浮香夢裏，隨君吟嘯繞天涯。</p>
<p>夕陽弔古每停車，風度祠前噪晩鴉。萬里珠崖開幾郡，千秋金鏡属誰家。天南日月周𮞉逈，規外星辰布置賒。却望蒼梧瞻簜節，依肰三殿領黃麻。</p>
<p>囘首春明戰齒牙，重重嶺樹喜週遮。淸流久巳沉灰刦，鉤黨何當指漢家。樹叫鈎輈魂刺促，穴銜窶籔夢交加。分明一滴曹溪水，莫向恒河錯笇沙。</p>
<p>左官才子似長沙，杯酒相逢笑𦘕蛇。崖蜜盤中𮞉苦味，嶺梅笛裏憶邊笳。肉身命禮三生石，㳒眼圖披六葉花。從此眞依結香火，心香傳記到南華。 <sub class="note">憨山大師眞身，漆供曹溪，属孝升往頂禮，并約秋岳收其遺集。張燕公常託武平一附香禮。曹溪有詩云：*大師捐世去，空留法身在。願寄無碍香，隨心到南海。*蘇子瞻亦云：*不向南華結烟火，此生何處是眞依。*予之託二公者遠矣，故末章申言之。</sub></p>
<h3 id="丙申至日爲人題華堂新燕圖">丙申至日爲人題華堂新燕圖</h3>
<p>主人堂前海乳燕，差池上下𠼫泥語。依約呢喃喚主人，主人聞歌笑相許。主人一去秋復春，燕子去作他家賔。新巢非復舊庭院，舊燕喧呼新主人。新燕頻更主人面，主人新舊不相見。多謝華堂新主人，珎重雕梁舊時燕 。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
    </footer>
  </div>
  
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="col-6">
          <img class="mb-3 lazyload" height="60" data-src="/" alt="Kaero Zhi" role="img">
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-github" target="_blank" rel="noopener" href="https://github.com/kaerozhi"><span>github</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>

</body>
</html>