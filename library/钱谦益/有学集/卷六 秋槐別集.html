<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="乙未小至日宿白塔寺，與介立師兄夜話。辛卯秋憩友蒼石門院，扣問八識規矩，屈指又五年矣，感而有作二首">乙未小至日宿白塔寺，與介立師兄夜話。辛卯秋憩友蒼石門院，扣問八識規矩，屈指又五年矣，感而有作二首</h3>
<p>朔風殿角語琅榼，方丈挑燈拜飲光。月扇雲衣辭熱惱，冰床雪被借清涼。空門夜共三冬冷，佛日朝依一線長。話到報恩塵刹事，殘缸炷焰吐寒芒。</p>
<p>細雨諸天灑梵林，石門昔夢靜思尋。三人互剪翻經燭，八識初輸看論金。鳥集長幹多劫淚，雞鳴後夜五更心。官梅東閣垂垂發，陽長方知佛力深。</p>
<h3 id="寶應舟次寄李素臣年侄">寶應舟次寄李素臣年侄</h3>
<p>津亭何處不滄桑，況復淮南指白楊。冠劍丁年唐進士，泥塗亥字魯靈光。吳航雁起殘更火，楚幕烏啼半夜霜。容貌恐君難識我，且憑音響撼倉琅。</p>
<h3 id="題黃甫及舫閣">題黃甫及舫閣</h3>
<p>文練縈窗香篆遲，舫齋恰似艤舟時。垂簾每讀淮陰傳，卷幔長懷漂母祠。落木雲旗開楚甸，夕陽日珥抱鍾離。鄂君繡被歌誰和？且試燈前一局棋。</p>
<h3 id="題陳階六振衣千仞岡小像">題陳階六振衣千仞岡小像</h3>
<p>偶向咸池沐發還，須彌羅頂瞰人寰。笑他一摑修羅掌，規取雙輪作耳鬟。</p>
<h3 id="寄淮上閻再彭眷西草堂">寄淮上閻再彭眷西草堂</h3>
<p>西向依風笑，南枝擇木謀。艱難仍有步，顧眷豈無頭！策賜金天醉，盤辭渭水愁。美人紆萬舞，山隰思悠悠。長淮南紀水，滔蕩汩窮塵。故絳真吾土，陶唐自古民。周詩太原什，晉問柳州文。他日論都賦，東西定主賓。</p>
<h3 id="竹谿草堂歌為寶應李子素臣作">竹谿草堂歌為寶應李子素臣作</h3>
<p>君不見唐家中葉壽命昌，帝降八寶鎮楚方。光氣鬱鬱天市牆，昭回天漢連維揚。仙李盤根告厥祥，長庚散翼垂寒芒。三壬羅腹貯三倉，天心月脅穿肺腸。九琮五玉森珪璋，佇候上帝開總章。海青高飛翎雀翔，觚棱塵碎金雀傷。羅睺噉日陽烏忙，炎風朔雪成灰場。白虹潦天朔吹狂，薄遊擊築燕市旁。卷衣秦女辭宮妝，歌殘漏月音惻愴。龍胡上天不我將，呼風鳥啼金粟岡。龍蟠空曲熊羆藏，玉泉朱魚鱗鬛揚。腐儒瘦馬淚漬裳，回瞻佳氣行徬徨。歸來散髮箕山陽，射陽湖畔築草堂。箕山墮蜀周如防，掛瓢飲犢猶相望。風吹樹瓢響倉琅，披襟抱膝思虞唐。名園籙竹如南塘，綠雲百畝欺篔簹。高梧深柳矗隊行，前迎後卻朝竹王。白毛布地血雨創，此中白日希上皇。蕭晨清夜開竹房，晉賢唐逸來命觴。碧蘚綠影壓書床，紅鐙一滴蘭膏光。涼風蕭閑吹縹緗，明玕屋角鳴笙簧。清商一部回簷廊，玉魚劍佩交鏗鏘。主人雒誦何琅琅，金春玉應參宮商。捎雲交響雙鳳皇，和以發明並幽昌。搖風獵獵萬籟張，長竽擊戛紛旗槍。王良策馬騎龍驤，雲旓羽纛影頡頏。瓦振帛裂天低昂，奔濤跋浪撼屋梁。退飛六蒨叫鵚鶬，迅掃塵壒回滄浪。少焉明月生東廂，得風而笑竹亦忘。斫青削玉開珠囊，丹青汗簡手勘量。大書甲子依柴桑，載記黑白標朱黃。千年筠竹新粉香，抽空擲筆淩秋霜。端門寶書今不亡，春秋素臣竹素長。籲嗟素臣竹素長，老夫耄矣吾子強。</p>
<h3 id="長干送松影上人楚遊兼柬楚中郭尹諸公二首">長干送松影上人楚遊兼柬楚中郭尹諸公二首</h3>
<p>吳頭楚尾一軍持，斷取陶輪右手移。四缽尚驚殷粟米，七條還整漢威儀。毗藍風急禪支定，替戾聲長咒力悲。取次莊嚴華藏界，護龍河上落花時。</p>
<p>孤蓬散霰浪花堆，眉雪茸茸抖擻來。跨海金鈴依振錫，緣江木簹襯浮杯。九疑旭日扶頭見，三楚浮雲按指開。喚起呂仙橫笛過，嶽陽梅柳早時催。</p>
<h3 id="乙未除夕寄內">乙未除夕寄內</h3>
<p>赬尾勞勞浪播遷，長幹禪榻伴僧眠。魚龍故國猶今夕，雞犬新豐又一年。瓦注臘醅村舍酒，柴門松火佛前錢。團圞兒女應流涕，老大家翁若個邊。</p>
<h3 id="長干偕介丘道人守歲">長干偕介丘道人守歲</h3>
<p>明燈度歲守招提，去殿宮雲入夢低。怖鴿有枝依佛影，驚烏無樹傍禪棲。塔光雪色恒河象，天醒霜空午夜雞。頭白黃門熏寶級，香爐曾捧玉皇西。</p>
<h3 id="丙申元日">丙申元日</h3>
<p>朝元顛倒舊衣裳，肅穆宮花禮梵王。佛日東臨輝象設，帝車南指滌文章。秋衾昔夢禪燈穩，春餅殘牙粥鼓香。誓以丹鉛回法海，三千床席劫初長。</p>
<h3 id="王式之參軍五十">王式之參軍五十</h3>
<p>烏衣燕子繞庭除，昔日王郎鬢未疏。玉匣長臨修禊帖，銀鉤戲草嚇蠻書。薄寒殘醉催絲管，微雨新晴御板輿。淥酒紅樓春漸好，落梅歌發落燈初。</p>
<h3 id="為康小範題李長蘅畫">為康小範題李長蘅畫</h3>
<p>李生才思如青雲，信腕潑墨皆有文。雲山每拂紅樓壁，章草嘗書白練裙。此圖點染聊復爾，老筆槎牙劈生紙。已皴數樹接煙嵐，更著扁舟破春水。舟中一老澹須眉，鶯脰湖邊問渡時。橘花寒食橫塘路，絳淺紅輕蕩槳遲。</p>
<h3 id="放歌行贈櫟園道人遊武夷">放歌行贈櫟園道人遊武夷</h3>
<p>礪君吳剛斫月之玉斧，揚君魯陽指日之戈殳。飲君邯鄲一曲之美酒，贈君繞朝臨行之策書。憶君去年歸晝繡，堂堂燕喜身垂魚。雕軒列戟侯門屏，金章玉軸照座隅。詞人油素獻歌頌，肩軿踵汗仍口呿。青陽逼除才隔歲，南冠顧影行次且。秋風吹散孟嘗客，廉公市門日旰虛。老夫衝寒走問訊，罨頭冰雪膠髭須。溺人但一笑，越吟多囁嚅。班荊過逢桑下語，倉皇執手臨交衢。且勿賦河梁，且勿歌驪駒。聽我放歌行，請言造化初。厥初空界二十劫，毗嵐橐風吹復噓。金藏興雲雨如軸，金剛界結胎堪輿。清水升天澱濁地，七金四洲高下殊。光音天人福報薄，地餅食竭林藤枯。身光雕落器界暗，四輪墨穴遊昏塗。寶音諸地起慈湣，化現日月天子星宮俱。開張兩儀布二曜，二十八宿磊落排空居。梵王口膍臍輪各種族，欲界障持善現相刲屠。修羅蕩、腳波海水，生憎頭上蹴踏雙兔蜍。手障日輪口噉月，日月怖匿天嗟籲。此方蚩尤兄弟亦徒黨，銅頭鐵額興蝥弧。共工觸頭折天柱，後羿矯矢摧陽烏。三王五伯迭整頓，君臣將相群拮據。撐天拄地定八極，為此衣冠禮樂爭寰區。東門嘯戎索，北落移天樞。裸衣笑神禹，好冠詫勾吳。退飛未許傍宋蒨，避風何地追濆裛。天地為籠逝安適，身藏藕孔難卷舒。移眉下目籲可怪，閉口捕舌誰能逋。劾君以彈甘焦之封事，案君以覆鄭鹿之追胥。誤君以知雀語之公冶，責君以辨牛鳴之葛盧。淳於冠纓大笑絕，舍人窶藪居謨呼。昆山抵鵲用良玉，泉客灑涕成明珠。心驚蟻床自急搗，夢入鼠穴仍拱趨。斗間干將會須出，山頭廷尉當何如。河鼓大星正芒角，橫海兵氣連無諸。蛟門水立鳥不渡，子陵灘頭斷釣魚。老夫已辨千日醉，吾子慎愛千金軀。扁舟東下值元夕，紅燈綠酒停姑蘇。皋橋銀箏裹紅淚，遲君拂拭追歡娛。哀墓梅花眾香國，西冷紅雨桃千株。巾車蠟屐聊復爾，何用颭轆催奔車。武夷之君吾遠祖，相見遙祝傳區區。曾孫面皺頭髮禿，何當念我治幹魚。酌君酒，攬子袪。我欲竟此曲，此曲煩且紆。嚨㗅啽囈如夢魘，宮商失次無疾徐。征馬為躑躅，僕御亦踟躕。鳥啼鴉散，君且玉壺酒暖還須臾。東方顧瞻已精色，晨雞喔喔鳴前除。</p>
<h3 id="丁家水亭再別櫟園">丁家水亭再別櫟園</h3>
<p>燈暈離筵酒不波，同雲釀雪暗秦河。人於患難心知少，事值間關眉語多。鼓角三更莊舄淚，殘棋半局魯陽戈。荔枝醞熟鱸魚美，醉倚銀箏續放歌。</p>
<h3 id="人日得沈昆銅書詒我滇連心紅卻寄">人日得沈昆銅書詒我滇連心紅卻寄</h3>
<p>人日緘書寄老翁，封題意與古人同。憐予味蜇黃連苦，顧子心殷朱粉紅。磨勵寸丹回白首，滌除雙碧向青銅。滇雲萬里通勾漏，職貢遙遙問乙鴻。</p>
<h3 id="催妝詞二首邀紀伯紫同作">催妝詞二首邀紀伯紫同作</h3>
<p>秦淮水照燭花紅，滿面新妝出鏡中。窮绔不須重護惜，珠衣約體正當風。</p>
<p>太乙鐙回閶闔風，渡頭桃葉轉新紅。白團扇子休遮面，臉際夫容似守宮。</p>
<h3 id="左寧南畫像歌為柳敬亭作">左寧南畫像歌為柳敬亭作</h3>
<p>何人踞坐戎帳中，寧南徹侯昆山公。手指抨彈出師象，鼻息吸呼成虎熊。帳前接席柳麻子，海內說書妙無比。長揖能令漢祖驚，搖頭不道楚相死。是時寧南大出師，江湘千里連軍麾。每當按甲休兵日，更值椎牛饗士時。夜營不喧角聲止，高座張燈拂筵几。吹唇芒角生燭花，掉舌波瀾沸江水。寧南聞之鬚蝟張，㐸飛櫪馬俱騰驤。誓剜心肝奉天子，棄洒毫毛布戰場。秦灰燒殘漢幟靡，嗚呼寧南長已矣。時來將帥長頭角，運去英雄喪首尾。倚天劍死親身匣，垂敝猶興晉陽甲。數升赤血噴餘皇，萬斛青蠅掩牆翣。白衣殘客哭江天，畫像提攜訴九泉。舌端有鍔腸堪斷，泣下無珠血可憐。柳生柳生吾語爾，欲報恩門仗牙齒。憑將玉帳三年事，編作金陀一家史。此時笑噱比傳奇，他日應同汗竹垂。從來百戰青磷血，不博三條紅燭詞。千載沈埋國史傳，院本彈詞萬人羨。盲翁負鼓趙家莊，寧南重為開生面。</p>
<h3 id="丙申春就醫秦淮寓丁家水閣浹兩月臨行作絕句三十首留別留題不復論次">丙申春就醫秦淮寓丁家水閣浹兩月臨行作絕句三十首留別留題不復論次</h3>
<p>數莖短髮倚東風，一曲秦淮曉鏡中。春水方生吾速去，真令江表笑曹公。</p>
<p>秦淮城下即淮陰，流水悠悠知我心。可是王孫輕一飯，他時報母只千金。</p>
<p>舞榭歌臺羅綺叢，都無人跡有春風。踏青無限傷心事，並入南朝落炤中。</p>
<p>苑外楊花待暮潮，隔溪桃葉限紅橋。夕陽凝望春如水，丁字薕前是六朝。</p>
<p>夢到秦淮舊酒樓，白猿紅樹蘸清流。關心好夢誰圓得，解道新封是拜侯。</p>
<p>東風狼籍不歸軒，新月盈盈自照門 <sub class="note">夢中得二句</sub>。浩蕩白鷗能萬里，春來還沒舊潮痕。</p>
<p>後夜翻經燭穗低，首楞第十重開題。數聲喔喔江天曉，紅葉階前舊養雞。</p>
<p>多少詩人墮劫灰，佺期令免冶長災。阿師狡獪還堪笑，翻攪沙場作講臺 <sub class="note">從顧與治問祖心千山語錄</sub>。</p>
<p>牛刀小邑亦長編，朱墨紛披意惘然。要使世間知甲子，攤書先署丙申年 <sub class="note">乳山道士修志溧水</sub>。</p>
<p>夢我迢遙黃閣居，真成鼠穴夢乘車。宵來我夢師中樂，細柳營翻貝葉書 <sub class="note">茂之書来，元旦夢余登拜</sub>。</p>
<p>虛玄自古誤乾坤，薄罰聊司洞府門。未省吳剛點何易，月中長守桂花根 <sub class="note">薛更生序易解云，王輔嗣解易未當，罰作洞府守門童子</sub>。</p>
<p>天上羲圖講貫殊，洞門猶抱韋編趨。沈沈紫府真人座，曾受希夷一畫無 <sub class="note">更生云，吾注易成，將以末後句問洞府真人，紫府真人傳是韓魏公也</sub>。</p>
<p>欹斜席帽五陵稀，六代江山一布衣。望斷玉衣無哭所，巾箱自摺蹇驢歸 <sub class="note">重讀紀伯紫憨叟詩</sub>。</p>
<p>鍾山倒影浸南溪，靜夜欣看紫翠齊。小婦妝殘無個事，為憐明月坐花西 <sub class="note">寒鐵道人余懷居面南溪，鐘山峰影下垂，杜詩云：半陂巳南純浸山也</sub>。</p>
<p>河嶽英靈運未徂，千金一字見吾徒。莫將摶黍人間飯，博換君家照夜珠 <sub class="note">澹心方有采詩之役</sub>。</p>
<p>麥秀漸漸哭早春，五言麗句琢清新。詩家軒翥今誰是，至竟離騷屬楚人。</p>
<p>著論崢嶸準過秦，龍川之後有斯人。滁和自昔興龍地，何處巢車望戰塵。</p>
<p>掩戶經旬春草齊，盈箱傍架自編題。卞家墳上澆花了，閑聽東城說鬥雞。</p>
<p>青谿孫子美瑜環，也是朱衣抱送還。盛世公卿猶在眼，方頤四乳坐如山。</p>
<p>一矢花磚沒羽新，諸天塔廟正嶙峋。長幹昨夜金光誦，手捧香爐拜相輪。</p>
<p>江草宮花灑淚新，忍將紫澱諡遺民。舊京車馬無今雨，桑海茫茫兩角巾。</p>
<p>龍子千金不治貧，處方先許別君臣。懸蛇欲療蒼生病，何限刳腸半腐人。</p>
<p>五行祥異總無端，九百虞初亦飽看。清曉家人報奇事，小兒指碗索朝餐。</p>
<p>寒窗簷掛一條冰，灰陷香爐對病僧。話到無言清不寐，暗風山鬼剔殘燈。</p>
<p>風掩籬門壁落穿，道人風味故依然。莫拈瓠子冬瓜印，印卻俱胝一指禪。</p>
<p>荒庵梅老試花艱，酹酒英雄去不還。月落山僧潛掣淚，暗香枝掛返魂幡。</p>
<p>子夜烏啼曲半訛，隔江人唱後庭多。籬邊兀坐村夫子，端誦尚書五子歌。</p>
<p>樸繪楊亭與盛丹，黃經古篆逼商盤。史癡畫史徐霖筆，弘德風流尚未闌。</p>
<p>旭日城南法鼓鳴，難陀傾聽笑瞢騰。有人割取乖龍耳，上座先醫薛更生。</p>
<p>寇家姊妹總芳菲，十八年來花信違。今日秦淮恐相值，防他紅淚一沾衣。</p>
<h3 id="崑崙山人扇子歌">崑崙山人扇子歌</h3>
<p>崑崙山人騎鯨去，莫挹遺扇親身在箱笈。扇面題年標丙申，周冕寫生如雨裛。是歲六十開長筵，誕孫彌月呱呱泣。孫今白首又丙申，甲子周回百又廿。山人壯年濯足長安市，詩酒才名動京邑。禁苑洞簫宮女誦，仙舟翠羽佳人拾。拂袖高臥松江濱，醉後逃禪呼米汁。小弟薊門顧開府，驛騎邀迎戴箬笠。候人傳箭簇弓刀，大帥帕首著摺。漁陽突騎八郡雄，迤北逡巡就維縶。山人手搖折扇閱行營，笑指列帳蜂屯與蟲蟄。銜尾不聞馬獵獵，崩角但見羊濈濈。少婦琵琶倚醉聽，名王湩酒供鯨吸。是時九邊並保塞，遼海貢車款關入。呼韓昆邪請辭辮，何況挹婁並奚霫。歸來高詠燕歌行。鐃歌欲嗣平邊什。山人仙去後五十，指顧高深變原隰。天傾地昃日月暈，此扇依然保什襲。裂紈殘墨猶寶愛，遺弓故劍誰收緝？魏公笏在世所羨，荊人弓失何嗟及。山人之孫寄扇索我題，令我把玩瞪瞢百憂集。荒村四月仍嚴寒，冒絮蒙頭倚柱立。巡簷扶杖哦此詩，放筆沈吟淚沾濕。還君扇子囑君莫放歌，昨夜江鄉滿天風雨急。</p>
<h3 id="贈侯商丘若孩四首">贈侯商丘若孩四首</h3>
<p>殘燈顧影見蹉跎，十五年來小劫過。曾捧赤符回日月，遂刑白馬誓山河。閑門菜圃英雄少，朝日瓜疇賓客多。掛壁龍淵慚繡澀，為君斫地一哀歌。</p>
<p>三十登壇鼓角喧，短衣結束署監門。吹簫伍員求新侶，對酒曹公念舊恩。五嶺蒙茸餘剩發，九疑綿亙誤招魂。與君贏得頭顱在，話到驚心手共捫。</p>
<p>蒼梧雲氣尚蕭森，八桂風霜散羽林。射石草中猶虎伏，戛金壁外有龍吟。夢回芒角生河鼓，醉後旌旗拂井參。莫向夷門尋舊隱，要離千載亦同心。</p>
<p>橘社傳書近卜鄰，龍宮破陣樂章新。蒼梧野外三衣衲，廣柳車中七尺身。世事但堪圖鬼魅，人間只解揎麒麟。相逢未辦中山酒，且買黃柑醉凍春。</p>
<h3 id="與姚將軍茂之話舊有贈">與姚將軍茂之話舊有贈</h3>
<p>故國青齊賜履遙，東平遺壘荻蕭蕭。海雲尚起田橫島，漳水仍流豫讓橋。劍去衝星黃石在，歌沉漏月白虹驕。知君未忘聞雞約，髀肉如今消未消？</p>
<h3 id="丙申閏五月十又四日讀新修滕王閣詩文集重題十絕句">丙申閏五月十又四日讀新修滕王閣詩文集重題十絕句</h3>
<p>翼軫星連箕尾雄，飛樓幻出化人宮。夜深南斗龍光起，不為干將在獄中。</p>
<p>南戒山河列樹眉，雕甍畫戟閃朱旗。鐃歌競奏昇平樂，莫紀星移物換時。</p>
<p>尊俎湖山對坐隅，壺觴燕笑盛文儒。落霞飛鶩真堪畫，還似滕王蛺蝶圖。</p>
<p>隆福東朝出禁錢，龍興遺事北庭傳。柳城亦是文章伯，光嶽休論五百年。</p>
<p>飛閣行營御仗排，燒燈五夜似秦淮。只今蒼頂西山鹿，猶掛天家放免牌。</p>
<p>問訊金陵估客航，雲帆盡處指滕王。老夫自駕樵風便，不許江神送馬當。</p>
<p>八百分明著籍仙，樵陽名記石函鐫。珠簾正面龍沙樹，記取垂垂拂檻前。</p>
<p>吳楚風煙接上遊，憑欄極目總神州。吳兒愛說韓襄毅，題破江南第一樓。</p>
<p>拍肩群瞽說文章，大樹蜉蝣可自量。珍重袁州韓刺史，欣將名姓次三王。</p>
<p>四韻俱成勝俴收，江神也為采詩愁。詞壇無復臨川叟，點筆新裁攬秀樓。</p>
<h3 id="七月朔日含光法師駐錫紅豆村談玄累日石師潘老賦聽法詩拈華嚴玄談四字為韻依次奉和">七月朔日含光法師駐錫紅豆村談玄累日石師潘老賦聽法詩拈華嚴玄談四字為韻依次奉和</h3>
<p>伊蒲盛饌只茶瓜，執麈搖松影未斜。片滴味全諸海水，十玄門具一蓮華。經函日照分龍鬛，團扇風清起象牙。身在普光明殿裏，無容讚歎手頻叉。</p>
<p>清齋燕處得香嚴，落落圓音解縛粘。兩鏡金容光互攝，千珠帝網影交拈。披襟淨月常懸座，憑几涼風自卷簾。重向雪山飡藥樹，始知食蜜未為甜。</p>
<p>鴦伽六術並三玄，穴紙分明見大千。世界蓮華咸法爾，手中葉物總茫然。身雲坐向千光湧，心月行依百器圓。蘭菪花針誰拾得？莫將翳眼說隨緣。</p>
<p>浮生如聽魘人談，雪頂方依除饉男。身座肉燈思往劫，紙皮墨骨誓新參。日光定處天宮上，煙水行時古廟南。彈指即看樓閣啟，宵來彌勒許同龕。</p>
<h3 id="雲陽姜氏壽讌詩">雲陽姜氏壽讌詩</h3>
<p>團團三竿日，照我衡茅裏。老人住雞窠，頻申睡方美。朱衣人扣門，尺書報燕喜。索我一篇詩，登歌侑筵几。遙遙太嶽後，華胄布南紀。祭酒鳴鳳阿，雲孫誕麟趾。論詩殷璠繼，評畫董逌比。玉衡應秋縣，牙花奮雷起。齊牢攜令妻，佩觿咡牧子。銅駝已荊棘，金馬仍蘭篸。長筵設弧帨，壽觴薦芳旨。積金術應長，良常酒初釃。童初會高真，易遷集仙姊。跳脫贈猶新，靈簫和相倚。神芝光似月，火棗焰成綺。百歲欣駐顏，千年笑洗髓。有客前致詞，停觴誦天咫。壞劫埋沉灰，災星枉流矢。四海血湯湯，九閽角嶷嶷。束身付豺狼，擇肉信犬豕。藍風吹丘山，震雷殷堦戺。橐饘除昔殃，沃洗奉新祉。光風泛蘭蕙，化日轉桑梓。寒盡暑紀回，春生土膏嶷。夢醒噩何有？創巨痛良已。惙惙搗撞胸，依依戰擊齒。我聞觀自在，天竺古大士。大慈度含識，深悲及蟲豸。刀劍壞吹光，桁楊折畫水。以茲仁孝種，感彼求化理。譬如兒飛乳，又如母齧指。潮音不失時，吉雲自加被。若非無畏力，誰能撈漉此？西竺亦非遙，朱方亦非邇。念彼觀音力，如臂屈信爾。清眾為眷屬，法筵存簠簋。飲食與燕樂，天人所遊履。南陔戒善養，南山詠樂隻。隨順世間法，慧命自茲始。善哉祝嘏客，斯言神所使。我作介壽詩，讚歎亦如是。</p>
<h3 id="題汴人趙澄臨趙子固棧道圖">題汴人趙澄臨趙子固棧道圖</h3>
<p>蜀山崔嵬去天尺，千峰萬嶂攢列戟。奔濤坼峽鬥雷霆，削鐵層層梯絕壁。青天鳥道瞰窅冥，終古蠶叢見開闢。地縮千盤雲棧重，天回四遊閣道窄。牛車絡繹不斷頭，飛走淩兢罕接翼。輪鞍犖確如有聲，人鳥夤緣共一跡。穴穿重掩身入霤，登頓巉巖足上壁。此圖瑰璚畫者誰？似為昇平寫物色。天漢津梁扼關隴，沃野輿圖跨梁益。參旗橫拂東井深，褒斜鉤連子午直。邛竹竘醬來東西，滇𭶚冉駹走阡陌。何煩力士挽金牛，是處戎王貢瑤碧。郫筒好酒車郤載，織成錦段馬薦席。烝徒猶拜古帝魂，學士能銘創闕石。嗚呼此圖不易得，全盛方輿真可惜。丹青如閱華陽志，衣裳不為左襜易。臥龍躍馬定誰是？錦江玉壘還自昔。雪江老人頭盡白，吮筆經營口嚄唶。畫師有心人不識，老夫看畫長歎息。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>