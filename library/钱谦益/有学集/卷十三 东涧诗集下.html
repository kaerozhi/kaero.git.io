<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="放歌行爲綘趺堂主人姚文初作">放歌行爲綘趺堂主人姚文初作</h3>
<p>闔閭城頭晝吹角，比屋窮廬似幽朔。長洲茂苑何處似，淸廟𮞉塘巳非昨。有人過話吳趨里，文姚蘭錡俱頽剥。石經閣巳新縑緗，綘趺堂又凋花萼。蠆尾法書隳禁扁，烏頭表門掩榱桷。他人入室主何之，訣別詩成淚雙落。失巢朱鳳聲𢡖悽，避風海鳥影囘薄。誰云蓋頭無一茅，尚喜隨身有兩脚。感今懷昔心悄肰，白頭老客和淚眠。殘書枕席唐家曆，天寳元和在眼前。自從延秋啼白烏，王侯第宅颺灰烟。金雀銅人互凋換，靑茅朱戸爭飛騫。功臣甲第觚稜並，權倖飛甍歌吹連。金玉兩杯䜟成毁，乾崗五龍圖蜿蜒。韓家南莊蒲荇茂，白傅新居水竹妍。親仁康崇誰得占，奉誠芸暉殊可憐。雞坊小兒依僧舍，津陽里老逢堯年。君不見脩羅戰敗藕絲藏，帝釋表賀得勝堂。千梁萬枓容一綖，七寳嚴飾咸相當。目連噴火變煨燼，萬千天女空徬徨。須㬰升坐受懴禮，妙㳒廣說常無常。毗闍延殿宛如故，琉璃寳地發淨光。淨名老病棲繩牀，諸天布座羅成行。陶輪世界手㫁取，衆生安住如處嚢。華藏十三一小界，局促何異蜂蝟房。天地變化豈終極，東海那得長栽桑。又不見綘趺屋烏聲唶唶，爲我謂烏且爲客。餘杭好酒盛琥珀，痛飮莫量油嚢窄。閶門飛閣屋欲流，毒霧塵風暗阡陌。麻姑自識揚塵候，重過胥門蔡經宅。</p>
<h3 id="吳人喧傳瞿稼軒留守降靈郡城西相率詣東臯招魂塑像迎請上任聾騃道人驚喜嗚咽放言作絕句十二首用代里社迎神送神之曲">吳人喧傳瞿稼軒留守降靈郡城西相率詣東臯招魂塑像迎請上任聾騃道人驚喜嗚咽放言作絕句十二首用代里社迎神送神之曲</h3>
<p>月斧雷車夾道開，帝令巡省舊都來。人間不曉天符急，歎息爭看華表𮞉。</p>
<p>玉帝親頒赤伏符，神官權位治姑蘇。中央丹篆雲雷䕶，天上詞頭與世殊。</p>
<p>靈旗晝卷𦘕廊新，寂歷東山賭奕辰。驅使八公閒草木，也應談笑埽兵塵。</p>
<p>歌舞閭閻換歲時，傳芭伐鼓漫傷悲。吳兒好唱迎神曲，一局楸枰千字詩。</p>
<p>𬒳髪騎龍事渺肰，欒公立社自年年。臂鷹老手還餘我，伏臘雞豚掠社錢。</p>
<p>廟門巫覡醉蛛絲，八翼天關却傍誰。要約魁星頻奏事，鴻都道士不曾知。</p>
<p>眞誥稽神未許論，伯昌位業並曹孫。攝山靳尚如相遇，切莫懷沙問屈原。</p>
<p>社鬼城神也論貲，西園諧價付㝠司。憑君一笑如包老，瓦石讙譁奪印時。</p>
<p>三年蜀血肯銷沉，我所思兮在桂林。却望蒼梧量泪雨，湘江何似五湖㴱。</p>
<p>日蝕麒麟格鬬餘，山河兩戒眇愁予。蘭滄渡後無消息，且坐前潮伴子胥。</p>
<p>魂兮篝縷刻分毫，㴱目鳶肩見二毛。麐閣卽圖詞可繼，宗臣遺像肅前朝。</p>
<p>眞王異姓指河山，簫鼓叢祠報賽閒。咫尺靈飛催後命，紅雲仍押祝融班。</p>
<h3 id="答新安方望子投詩枉訪">答新安方望子投詩枉訪</h3>
<p>繭穴雞窠正怯寒，淸晨剝啄響闌干。采詩舊觸中原怒，和曲新緣下里讙。無酒治聾心悒怏，有文起躄興蹣跚。方干莫漫輕三拜，老病吾愁再拜難。</p>
<h3 id="新安潘子倫故人景升之孫也年六十矣方望子索詩爲壽">新安潘子倫故人景升之孫也年六十矣方望子索詩爲壽</h3>
<p>舊隱城西㴱柳堂，潘髯張㦸坐胡牀。每思吾谷看紅葉，頻向天都問白楊。十里靑樓傳麗藻，百年黃海繼詞章。長筵勸酒聊題句，遊射偏驚大父行。</p>
<h3 id="楊枝挑牙歌">楊枝挑牙歌</h3>
<p>象鬚剔齒搜宿風，老夫寳愛裝銀筒。蘭滄不渡職貢絕，欲操寸䑕無由通。西方楊枝利漱盥，東國新裁牙杖。短俱尼楊柳都相似，此物流傳屬誰管。</p>
<h3 id="和成社第一㑹詩序">和成社第一㑹詩序</h3>
<p><em>定遠帥英妙結社賦詩，武伯以初㑹詩見眎。寒𥦗病氣，聊蘸藥汁属和。勞人之歌，不中玉律，聊以代邪許而已。</em></p>
<h4 id="和長至日文讌">和長至日文讌</h4>
<p>至日羣英會草堂，老人却爲閉關忙。頻開緹幕看葭動，細畫爐灰紀線長。望盡日華塗北戸，書殘雲物墁東牆。劇憐文酒招尋處，近局雞豚自一鄕。</p>
<h4 id="和臘梅">和臘梅</h4>
<p>本自梅同譜，其如豔質成。不堪馳驛使，只合傍簾楹。梔貌迎妝出，檀心挿髩傾。花房傳麗句，偏攪白頭情。</p>
<h4 id="和燒香曲">和燒香曲</h4>
<p>下界伊蘭臭不收，天公酒醒玉女愁。吳剛盜斫質多樹，鸞膠鳳髓傾十洲。玉山岢峩珠樹泣，漢宮百和迎仙急。王母不樂下雲車，劉郞猶倚小兒立。異香如豆著銅鐶，曼倩倫桃𬋖博山。老龍怒鬬搜象藏，香雲罨靄籠九關。籠香長者迷處所，靑蓮花藏失香語。靈飛去挾返魂香，玉杖金箱茂陵土。烟銷鵲尾佛燈紅，夢㫁鐘殘鼻觀通。雞林香市經遊處，衫袖濃熏盡逆風。</p>
<h3 id="和遵王述懷感德四十韻兼示夕公">和遵王述懷感德四十韻兼示夕公</h3>
<p>自古文章事，眞能困白顚。書倉湛玉府，學海洑珠淵。妄許窺籬落，粗能曉陌阡。㴱慙初學陋，委信古人賢。文字期從順，源流属泝沿。餘波騰綺麗，大體戒琱鐫。筆墨畱元氣，升沉託化權。千秋衣鉢在，一代瓣香專。丹漆應隨夢，珠嚢豈浪傳。濫觴謀酌海，川管學窺天。北地紆前轍，弇山定晩年。問津資玉茗，入室仰松圓。裨販徒張耳，猖披肯息肩。爭言馬背腫，翻笑鵠頭圓。敢射斐旻虎，空蜚墨翟鳶。中原方熇熇，下里亦諓諓。博易如摶黍，輸贏只意錢。穴仍同鳥䑕，足各異䕫蚿。牛角從他食，雞窠且自全。衰宗餘玉葉，長律播朱絃。二十辭條富，三千掌故駢。錦舒潘岳筆，花涴蜀江箋。羣從傳芳並，比鄰掞藻聮。朝華文絡驛，春草夢連綿。老馬塗曾識，鄕人酌每先。別裁風雅近，嗤㸃後生偏。莫漫輕津筏，袛應老槧鉛。養珠須月滿，采玉候氷堅。腸胃頻反刮，瑕疵必棄捐。寸心千載後，𨾏手百靈前。蚊𥈤聞螟語，車輪覩虱懸。筆雲朝彩集，書月夜光圓。婉孌西崑體，淒淸湘瑟篇。嚶鳴千響叶，花萼一家妍。敢謂斯文付，私于老我便。懷龍溫昔夢，吐鳳理新編。蟹舍看朝穗，漁灣聽刺船。風光宜掩冉，花月稱嬋娟。西向三年笑，南詢一指禪。寒燈聊㸃筆，小飮竟醺肰。</p>
<h3 id="病榻消寒雜咏四十六首">病榻消寒雜咏四十六首</h3>
<p><em>癸卯冬，苦上氣疾，臥榻無聊，時時蘸藥汁寫詩，都無倫次。昇平之日，長安冬至後，內家戚里競傳九九消寒圖，取以銘詩，志夢華之感焉，亦名三體詩者。一爲中麓體，章丘李伯華少卿罷官後，好爲俚詩，嘲謔雜出，今所傳閒居集是也。其二爲少微體，里中許老秀才好卽事卽席爲詩，杯盤梨𬃷，坐客趙李，臚列八句中，李本寧敘其詩，殊似其爲人。其三爲怡荆體，怡荆者，江村劉老莊家翁，不識字，衝口哦詩，供人姍笑，聞有可爲撫掌者有詩一冊，自謂詩無他長，但韵脚熟耳。余詩上不能寄托如中麓，下亦不能絕倒如劉老，揆諸季孟之間，庻幾似少微體，惜無本寧描𦘕耳。或曰三人皆准敕惡詩，何不近取佳者，如歸元恭爲四體耶？余輾肰笑曰：有是哉？幷識其語於後。臘月廿八日，東澗遺老戲題。</em></p>
<p>儒流什部空閒身，酒戸生疎藥市親。未肯掉頭抛白髮，也容折角岸鳥巾。國殤急鼓多新鬼，廟社靈旗半故人。年老成精君莫訝，天公也有辟頑民。<sub class="note">年老成精，見首楞嚴經。</sub></p>
<p>栗冽凝寒爐火增，抱薪擁絮轉凌兢。漆身吞炭依稀是，爛頞焦頭取次能。兒放空拳𥦗裂𥿄，婢伸赤脚被添氷。長安九九消寒夜，羆褥丹衣疊幾層。</p>
<p>耳病雙聾眼又昏，肉消分半不堪捫。液湯蜇鼻醫方苦，參附充腸藥劵頻。好友禱嵩求益算，惡人詛岱請牧魂。兩家剝啄知誰勝，憑仗蒼穹自討論。</p>
<p>徑寸難分䏁聳形，<sub class="note">方言云䏁，聳聾也。𦞤音宰。</sub>方言州部比元經。人間若有治聾酒，天上應無附耳星。鬬蟻軍聲酣乍止，鳴蛙戰鼓怒初停。一燈遙禮潮音洞，梵唄從今用眼聽。</p>
<p>病多難訴乳山翁，不但雙荷睹賽聾。喑訝仲長還有口，痺愁皇甫不關風。畏寒塞向專塗北，負日循牆只傍東。莫謂𡺳人徒改歲，老能熏䑕豈無功。<sub class="note">答乳山道士問疾。</sub></p>
<p>稚孫仍讀魯春秋，蠧簡還從屋角搜。定以孤行推杜預，每於敗績喚何休。縣車束馬令支捷，蔽海牢山仲父謀。聊與兒曹攤故𥿄，百年指掌話神州。</p>
<p>嬾學初無識字憂，不多肝肺戒雕鎪。少知誦讀皆緣木，老解詞章盡刻舟。扶養心神朝碧落，招囘氣母守丹丘。病瘖何敢方河渚，搖筆居肰頌獨遊。</p>
<p>直木風搖自古憂，不材何意縱尋矛。羣蜉枉撼盆池樹，積羽空沉芥子舟。說易累伸箕子難，編書頻訪大航頭。白顚炳燭渾無暇，魯酒吳羮一味休。</p>
<p>詞塲稂莠逓相仍，嗤㸃前賢莽自矜。北斗文章誰比並，南山詩句敢憑陵。昔年蛟鱷猶知避，今日蚍蜉恐未勝。夢裏孟郊還拊手，千秋丹篆尚飛騰。</p>
<p>聲氣無如文字親，亂餘斑白向沉淪。春浮精舍營堂斧，<sub class="note">春浮，蕭伯玉家園，今爲葬地。</sub>東壁高樓束楚薪。<sub class="note">東壁樓，在德州城南，盧德水爲余假館。</sub>越絕新書徵宛委 <sub class="note">指山隂徐伯調</sub>，秦碑古字訪河濵 <sub class="note">指朝邑李叔明</sub>。嗜痂辛苦王烟客，摘槧懷鉛十指皴。</p>
<p>柏寢梧宮事儼肰，富平一叟記眞延。牽絲入仕陪元宰，執簡排塲見古賢。早歲光陰頻䟦燭，百年人物逓當筵。舉杯欲理滄桑話，兒女讙呶擁膝前。<sub class="note">余五六歲，看演鳴鳳記，見孫立庭袍笏登場。庾戌登第，富平爲太宰，延接如見古人，迄今又五十四年矣。</sub></p>
<p>硯席書生倚穉驕，邯鄲一部夜呼囂。朱衣早作臚傳䜟，靑史翻爲度曲訞。炊熟黃梁新剪韭，夢醒紅燭舊分蕉。衛靈石槨誰鐫刻，莫向東城歎市朝。<sub class="note">是夕又演邯鄲夢。</sub></p>
<p>紗縠禪衣君見新，至尊自賀得賢臣。都將柱地擎天事，付與搔頭拭舌人。內苑御舟思匼匝，上尊㳒酒賜逡巡。按圖付問盧龍塞，萬里山河博易頻。<sub class="note">壬午五日，鵝籠公有龍舟御席之寵。</sub></p>
<p>鼓妖雞旤史頻書，孛入杓中自埽除。人訝九頭能並噉，天敎一首解橫嘘。鐘沉禁漏紗燈杳，水洌寒泉露井虚。閒向四遊論近遠，高空寥廓轉愁余。<sub class="note">病中𢰅許司成墓誌，輟簡有感。</sub></p>
<p>羊腸九折不堪書，箭直刀橫血肉餘。牢落技窮修月斧，顚狂心癢掉雷車。伶仃怖影依枝鴿，吸呷呼人貫柳魚。捕貼殘骸推老病，折枝摩腹夢𮞉初。</p>
<p>縲絏重圍四浹旬，僕僮併命付灰塵。三人纒索同三木，六足鈎牽有六身。伏䑕盤頭遺宿溺，饑蠅攅口嘬餘津。頻年風雨雞鳴候，循省顚毛荷鬼神。<sub class="note">記丁亥覊囚事。</sub></p>
<p>訟繫金陵憶判年，乳山道士日周旋。過從漫指龍門在，束縛眞愁虎穴連。桃葉春流亡國恨，槐花秋踏故宮烟。於今敢下新亭淚，且爲交遊一惘肰。<sub class="note">事具戊子秋槐集。</sub></p>
<p>忠驅義感國恩賒，板蕩憑將赤手遮。星散諸侯屯渤海，飈𮞉子弟走長沙。神㸔玉璽歸新代，天任銅人別故家。遲暮自憐長塌翼，垂楊古道數昬鴉。<sub class="note">記癸未歲與羣公謀王室事。</sub></p>
<p>蕭疎寒雨打𥦗遲，愕夢驚𮞉黯黯思。箕斗每遭三尺喙，攝提猶列兩行眉。抛殘短髪身方老，著盡枯碁局始知。顧影有誰同此夕，焚枯撥芋夜談詩。</p>
<p>呼鷹臺畔草𫎇茸，扶杖登臨指㫁篷。倚伏我應占北叟，興亡君莫問南公。藥欄迸坼疎籬外，雞柵欹斜細雨中。種罷蕪菁還失，笑莫將老圃算英雄。</p>
<p>龍嶼雞籠錯小洲，秦皇纜繫刹江頭。烟消貝闕常開市，風引蓬萊且放舟。魚鱉星微沉後浪，黿鼉梁濶駕中流。天涯地少雲多處，縱歩期爲汗漫遊。<sub class="note">讀元人𢑱志</sub></p>
<p>推篷剪燭夢悠悠，舊雨依稀記昔遊。南國梟盧誰劇孟，北平雞酒有田疇。霜前啼鳥皆朱噣，月下飛烏盡白頭。病樹枝顚天一握，爲君吹笛上高樓。<sub class="note">廣陵人傳研祥北信。</sub></p>
<p>中年招隱共丹黃，括柏猶餘翰墨香。𦘕裏夜山秋水閣，鏡中春瀑耦耕堂。客來蕩槳聞朝咏，僧到支笻話夕陽。留却中州靑簡恨，堯年鶴語正悲凉。<sub class="note">孟陽議倣中州集體例，編次前朝人書。</sub></p>
<p>至後京華淑景催，紫宸朝散夜傳杯。綠𥦗銀燭消寒去，朱邸金盤送雪來。板簇歌心遲漏轉，花漂酒面逗春𮞉。殘燈欲話昇平樂，腰鼓勾闌不盡哀。</p>
<p>望崖人遠送孤籐，粟散金輪總不應。三世版圖歸脫屣，千年宗鏡䕶傳燈。聚沙塔湧幡幢影，墮淚碑磨贔屭稜。莫歎曾孫顦顇盡，大梁仍是布衣僧。<sub class="note">讀黃魯直先忠懿王像贊有感。</sub></p>
<p>石語無憑響卜虚，强畱春夢慰蕭疎。侲僮背索催年去，王母傳籌報歲除。耳聵却欣聽妄語，眼昏猶解摸殘書。莫嗟杖晩如彭老，兩眼隨身且閉廬。</p>
<p>由來造物忌安排，遮莫殘生事事乖。無藥堪能除老病，有錢不合買癡獃。未論我㳒如何是，且道卿言亦自佳。漫說趙州行脚事，雲門猶未辦靑鞵。</p>
<p>寒爐竟日畫殘灰，情緒禁持未破梅。躱避病魔無複壁，逋逃文債少高臺。生成窮骨難抛得，自鎖愁腸且放開。慚愧西堂分衛畢，旋傾齋鉢送參來。<sub class="note">小盡日，靈嵓長老送參。</sub></p>
<p>兒童逼歲趂喧闐，兵廟星壇言子阡。夢裏挨肩爭爆竹，忙來餔飯看秋千。氣蒸籬落辭年酒，燄罨星河祭竈烟。老大荒凉餘井邑，半龕殘火一翁禪。</p>
<p>衰殘未醒若今年，窮鬼揶揄病鬼纒。典庫替支賒藥劵，債家折笇賣書錢。陸機去國三間屋，伍員躬耕一耜田。歎息古人曾似我，破𥦗風雨擁書眠。</p>
<p>雀羅門巷隘荆薪，上相傳呼訪隱淪。豈敢低𮞉遲伏謁，卽看扶服 <sub class="note">一作匍匐</sub>出城闉。霜風壓頂寒欺骨，氷雪生膚臥浹旬。多謝台星猶照戸，燒船病鬼去逡巡。<sub class="note">戲擬老杜客至之作。</sub></p>
<p>高枕匡牀白日眠，閒看世態轉頽肰。湛河不信多爲石，賣鬼還愁少得錢。鑿空 <sub class="note">去声</sub>舊能雕混沌，舞文新擬案丁零。睡餘偶憶柴桑集，𦘕扇消疎仰昔賢。<sub class="note">示遵王敕先。</sub></p>
<p>老病何當賦子虚，形容休訝列仙如。黃衣牒授劉中壘，瓊笈圖歸董仲舒。籬桂冬榮疑月地，瓶梅夜落想雲居。笑他脉望空乾死，綘帕𫎇頭讀好書。<sub class="note">聞定遠讀道書，戲示。</sub></p>
<p>老大聊爲秉燭遊，靑春渾似在紅樓。買囘世上千金笑，送盡平生百歲憂。畱客笙歌圍酒尾，看塲神鬼坐人頭。蒲團歷歷前塵事，好夢何曾逐水流。<sub class="note">追憶庚辰冬半野堂文讌舊事。</sub></p>
<p>一剪金刀繡佛前，褁將紅淚洒諸天。三條裁製蓮花服，數畝誅鋤䆉稏田。朝日籹鉛眉正嫵，高樓㸃粉額猶鮮。橫陳嚼蠟君能曉，巳過三冬枯木禪。<sub class="note">同下二首，爲河東君入道而作。</sub></p>
<p>鸚鵡疎𥦗晝語長，又敎雙燕語雕梁。雨交澧浦何曾濕，風認巫山別有香。斫却銀輪蟾寂寞，搗殘玉杵兎凄凉。縈烟飛絮三眠柳，颺盡春來未㫁腸。</p>
<p>夜靜鐘殘換夕灰，冬缸秋帳替君哀。漢宮玉斧香猶在，吳殿金釵葬幾𮞉。舊曲風凄邀笛歩，新愁月冷拂雲堆。夢魂約略歸巫峽，不奈琵琶馬上催。<sub class="note">和老杜生長明妃一首</sub></p>
<p>秦淮池館御溝通，長養妖嬈香界中。十指琴心傳漏月，千行珮響從翔風。柳矜靑眼舒隋苑，桃惜紅顔墜漢宮。垂老師師度湘水，縷衣檀板未爲窮。<sub class="note">和劉平山師師垂老絕句</sub></p>
<p>編蒲曾記昔因緣，蒲室蒲菴一樣便。寛比鵝籠能縮地，溫如蠶室省裝綿。燈明龍蟄含珠睡，風煖雞栖伏卵眠。針孔藕絲渾未定，於今眞學鳥窠禪。<sub class="note">新製蒲龕成。</sub></p>
<p>信筆塗鴉字不齊，叢殘篇什少詩題。心情癢癢如中酒，手腕騰騰欲降乩。搜索句窮翻壁蠧，喔吚吟苦伴鄰雞。才華自分龍褒並，未敢嚢詩付小奚。</p>
<p>落木蕭蕭吹竹風，𥿄牕木榻與君同。白頭聾瞶無三老，靑鬂鬚眉似一翁。行樂每於叅禮後，安禪只在墓田中。永明百卷丹鉛約，少待春燈爛熳紅。<sub class="note">懷落木菴主。</sub></p>
<p>丈室挑燈餞歲除，披衣歩屧有相於。詩銓麗藻金壺墨 <sub class="note">謂編次唐詩</sub>，史覆神逵玉洞書 <sub class="note">余將訂武安王集</sub>。窮以文章爲苑囿，老將知契託蟲魚。無終路阻重華遠，自合南村訂卜居。<sub class="note">除夜定遠夕公遵王見過。</sub></p>
<p>繙經㸃勘判年工，頭白書生硯削同。豈有鈎㴱能模象，却愁攻苦𩔖雕蟲。牢籠世界蓮花裏，磨耗生涯貝葉中。歲酒酌殘兒女閙，鍵椎聲殷一燈紅。</p>
<p>滿堂歡笑解寒氷，紅燭靑煙煖氣凝。婦子報開新凍飮，兒童催放隔年燈。舊朝左个憑宵夢，蚤拜東皇戒夙興。銀牓南山煩遠祝，長筵朋酒爲君增。<sub class="note">歸𤣥恭送春聮云：居東海之濵，如南山之壽。</sub></p>
<p>新年八十又加三，老耄於今始覺憨。入眼歡娛應拾取，隨身煩惱好辭擔。山催柳綠先含翠，水待桃紅欲放藍。看取護花旛旋動，東風數 <sub class="note">上</sub>日到江潭。<sub class="note">元日二首。</sub></p>
<p>排日春光不暫停，憑將笑口破沉㝠。苔邊鶴跡尋孤衲，花底鶯歌拉小伶。天曵酒旗招綠醑，星中參宿試紅燈。條風未到先開凍，閒殺凌人問斬氷。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>