<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-github" target="_blank" rel="noopener" href="https://github.com/kaerozhi"><span>github</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="巳亥正月十三日過子晉湖南草堂張燈夜飮追憶昔游感而有贈凡四首">巳亥正月十三日過子晉湖南草堂張燈夜飮追憶昔游感而有贈凡四首</h3>
<p>彈指經過十九年，持螯把酒菊花前。流光冉冉看棋去，往事騰騰中酒眠。風伯訟隨天醉判，井公博與帝爭偏。夜闌秉燭非容易，開口何辭一笑顚。</p>
<p>書閣淸齋初度辰，祝筵酹酒最倩親。貫花貝葉繙長壽，炊飯香秔請應眞。席上半嗟揚觶客，井邊偏笑繫腰人。湖南舍北同春水，蕩槳相過莫厭頻。<sub class="note">辛巳九月，余六十初度，避客南湖。子晉爲余開法筵，供貫休十六應眞像爲余祝筵。坐客有戈莊樂、李孟芳、孫子長諸君。今同矍圃之𮗚人，去者半矣。</sub></p>
<p>迎門𡲆齒走兒童，一握歡聲笑語中。盤簇試燈春宴餅，簾喧畱客石尤風。金杯臈後輕浮碧，銀樹花前早放紅。夢裏華胥光景在，未應惱殺白頭翁。</p>
<p>藍風刦雨過蒼茫，安穩南湖舊草堂。玉府珠林羅典籍，芝田蕙畝長兒郞。殘編魚蠧春燈靜，近局雞豚社酒香。有約延縁葦間櫂，莫令餘子問滄浪。<sub class="note">飮罷歸舟，𬒳酒不寐，申旦成咏。越七日，𮞉舟過玉峰，捉筆書之，以貽子晉，聊博一笑，兼祈繼聲。</sub></p>
<h3 id="酒逢知己歌贈馮生研祥">酒逢知己歌贈馮生研祥</h3>
<p>老夫老大嗟龍鍾，綠章促數箋天公。天公憐我扶我老，酒經一𢎥搜取修羅宮。山妻按譜自溲和，缾盎汎溢囘東風。世人酺糟歠醨百不解，南鄰酒伴誰與同。昔年嘗酒别勁止，南薰獨數松圓翁。此翁騎鯨捉月去，我久懵瞢四顧折簡呼小馮。馮生經奇貨好事，癖王聱叟略似儂。對酒開顏解欣賞，安詳舉杯徐俯躬。沾唇薄吭未忍嚥，吮咀風味防忩忩。妙香紆徐染藏府，餘甘次第囘喉嚨。一盞沉吟逾食頃，三杯緩酌過日中。沈㝠似殢聲聞酒，頻申應記禪定功。旋觸冷雲灌香水，更收月魄開天容。停杯摳衣起再拜，賀我受天百祿邀神工。請君復坐三歎息，酒中知巳今遭逢。不惜側嚢傳譜牒，重與促席論從頌。自從兵塵暗天地，人世猿鶴并沙䖝。糟丘一成廢舊築，酒泉列郡荒新封。上淸玉冊天厨醖，錫我送老仍送窮。老夫自哂爲尊蟻，吾子何妨號酒龍。君不見宵來雲月何朣朧，箕風畢雨俱𪷟𪷟。天駟光芒直南斗，酒星蕩漾臨江東。共犁天田種秫稻，長穿井絡傳郫筒。莫辭酒戸小，莫放良夜終。玻璃小鍾更起數，爲壽天街酒旗正閃缸花紅。</p>
<h3 id="乳山道士勸酒歌-&lt;sub&gt;道士閩人林古度茂之也&lt;/sub&gt;">乳山道士勸酒歌 <sub>道士閩人林古度茂之也</sub></h3>
<p>乳山道士年八十，短褐𫎇茸髩蕭颯。早時才筆緑沉管，老去行藏靑箬笠。亂後蹙蹙無歡娛，寱語行歌自啜泣。不爲老景戀桑榆，不爲兒孫謀捃拾。仰天指畫只書空，踏地竛竮每側立。南雲北戸眼淚枯，細柳新蒲衫袖濕。唐衢哭世何夢夢，東方罵鬼常嘖嘖。是時孟陬揆初度，祝筵酌酒賔朋集。門生扶老舁藍輿，山僧好事送米汁。當頭荷鼓占角芒，掛壁龍泉看繡澀。勸君開口盡一觴，聽我長歌解於悒。君不見脩羅釀海作酒漿，規取日月爲耳璫。手撼須彌尾掉海，擎雲把日孰敢當。刀輪飛空海水赤，五絲繫縛善㳒堂。藕絲孔中遁刺促，八臂千手嗤强梁。又不見太行王屋高萬仞，愚公面山苦其峻。子子孫孫誓削平，帝遣夸蛾助除糞。穆滿南征從此歸，翟道徑絕騁八駿。靈胡仙掌如等閒，河曲智叟空目瞚，人生變化良緯繣，蛤水𧏙丸量寸尺。夸父䇿杖追日輪，䜿亥徒步算八極。魯連細兒黃鷂子，爪觜雄誇帝秦客。咸陽喑啞避赤符，天帝𥈭眙寢金䇿。我昨南遊浮洞庭，具區粘天社橘靑。涇水瞥見征旗閃，朝那復報戰血腥。靈虚凝碧張廣樂，珠宮貝闕䢴新銘。錢唐破陣樂舞闋，兩耳轟轟喧震霆。龍宮宴罷天欲白，囘車却過蔡經宅。天厨行酒正初筵，金盤麟脯取次擗。麻姑鳥爪向余笑，人世茫茫抵博易。漫道東瀛巳三變，又見蓬池淺於昔。勸君酒，聊從容，聽我長歌曲未終。長繩何當繫白日，漉嚢那可盛春風。誰駕靑牛逢富媼，誰騎白雀欺劉翁。蒼鵝崇朝起池水，杜宇半夜啼居庸。銅人休嗟冶新鑄，銅駝㑹洗塵再𫎇。主稱未晞客旣醉，蕙葉多碧桃花紅。雞窠叟，鶴髪翁，且辦一醉莫惱公。申腰坦腹春睡足，九陽旭日高禺中。</p>
<h3 id="送南雲和尚">送南雲和尚</h3>
<p>鶉尾旄頭道路艱，江干吹笛淚潸潸。芒鞵露肘朝天去，敗絮𫎇頭乞食還。故國烏仍啼楚幕，中原鹿正走秦關。崆峒仙杖無消息，萬里軍持且未閒。</p>
<h3 id="載花易書詩贈泰和楊弱生">載花易書詩贈泰和楊弱生</h3>
<p>載得名花換異書，章江一棹好春餘。花如姹女辭金屋，書比黃衣下玉除。靑鏡瑤芳嗤換馬，碧山芸草喚焚魚。新書塞屋花仍放，載酒爭過楊子居。</p>
<h3 id="贈同行康孝廉">贈同行康孝廉</h3>
<p>靑簾烏㡌孝廉船，載酒移花共泝沿。長日素華𠙖几看，秋風湘袠對牀眠。衆香國裏分香去，羣玉峰頭挿玉旋。烟棹却𮞉圖𦘕好，有人吟望指登仙。</p>
<h3 id="巳亥夏五十有九日靈岩夫山和尚偕魚山相國靜涵司農枉訪邨居雙白居士確菴上座諸淸衆俱集卽事奉呈四首">巳亥夏五十有九日靈岩夫山和尚偕魚山相國靜涵司農枉訪邨居雙白居士確菴上座諸淸衆俱集卽事奉呈四首</h3>
<p>四衆諸天擁道塲，迢肰飛錫指江鄕。茆堂忽漫移蓮座，老衲何曾下石牀。心月有光都映澈，身雲無地不淸涼。新炊自罨田家飯，應供居肰發衆香。</p>
<p>緇衣二老度淸流，淡泊儒門未許收。豈有䜿拳訶李渤，但聞開口喚裴休。三災風火畱靑鉢，七日人天䕶白頭。十卷首楞消後夜，雞鳴新報五更籌。</p>
<p>江村炎日㳒筵淸，謖謖松濤洒面生。忍艸隨風承語軟，蓮花裁服着身輕。金輪影裏烏三足，寳月光中鶴一聲。拂水靈岩雲似帶，招尋那復限牛鳴。</p>
<p>妙蓮花界自圓成，法海何因起墨兵。少分觀天知眼濶，多生持地學心平。蟭螟地曠當街叫，蠻觸人饒畫角爭。放箸與君同噴飯，須彌盧頂一螢明。</p>
<h3 id="題荷花𦘕扇五首">題荷花𦘕扇五首</h3>
<p>春風桃李花，盈盈在何許。荷花是可人，作儂好伴侶。</p>
<p>莫倚蓮花語，將儂去比他。祗應不解語，人喚是蓮花。</p>
<p>生年慣嬌疾，不記儂生日。五月荷花蕩，傾城爲儂去。</p>
<p>漫說蓮花國，蓮花國在西。生來並嬌小，同住若耶溪。</p>
<p>鏡裏蓮花面，馮君自看取。蓮花不生鬚，那得生蓮子。</p>
<h3 id="戲咏雪月故事短歌十四首">戲咏雪月故事短歌十四首</h3>
<p><em>康樂言：天下良辰美景，賞心樂事，四者難幷。中秋病伏枕間，思良辰美景，無如雪月，此中樂事，可快心極意者，古今亦罕。尋繹各得七事，系短歌以資調𥬇。若山陰藍關之雪，牛渚赤壁之月，不免寒餓，雖可淸神濯骨，今無取焉。庚子中秋十三夜書。</em></p>
<h4 id="周武王">周武王</h4>
<p>赤烏橫飛王屋𤍠，流光化作十丈雪。祝融河伯來㑹朝，共踏同雲奉玉節。把旄仗鉞誰最强，師臣百歲方鷹揚。應憐風雪垂竿夜，獨守丹書渭水旁。</p>
<h4 id="穆天子">穆天子</h4>
<p>黄臺高丘夜飛雪，白雲西沒瑤池碣。草澤茫茫獵銀海，萬里玉門㫁車轍。黃竹歌殘八駿催，化人只解攬祛囘。還馮雪嶺看兩極，却上中天千仞臺。</p>
<h4 id="宋太祖">宋太祖</h4>
<p>香孩兒占銀世界，滕六漫天作狡獪。趙家㸃檢席㡌來，扶頭學究迎門拜。江淮蕩掃閩廣灰，不敵銷寒酒一杯。最是王龍酣睡客，夢中失笑墮驢𮞉。</p>
<h4 id="蔡州夜㨗">蔡州夜㨗</h4>
<p>蔡州夜雪嚴城閟，馬牛毛縮賊徒醉。天兵半夜縛元兇，懸弧城中但愕𣅿。軍聲鵝鴨總如雷，昭陵汗馬蹴雪囘。相公振旅堂堂去，日照潼關四面開。</p>
<h4 id="謝家詠雪">謝家詠雪</h4>
<p>謝家庭除香雪洒，玉樹芝蘭鬬佳冶。柳絮因風絕妙辭，何煩絲竹供陶寫。風流宰相中年時，哀樂應防兒女知。擁爐閒話淮淝事，還想東山一局棋。</p>
<h4 id="龍門賞雪">龍門賞雪</h4>
<p>龍門雪飛歸騎緩，相公傳呼且莫返。厨傳烟中續續來，歌姬促坐燕玉煖。花宮漏殘金縷歌，此際重城鈴索過。瓊𥦗玉戸沉沉處，三尺屏風樂事多。</p>
<h4 id="宋子京修史">宋子京修史</h4>
<p>玉堂夜雪淸如水，麗䜿遠山夾棐几。貂冠翠被宮錦袍，摩娑銀管修唐史。燭花舒光墨湧波，煖寒雙進金叵羅。囘看靑簡還自笑，蘭臺蠶室當如何。</p>
<h4 id="月宮游">月宮游</h4>
<p>銀橋平砌金波路，銀河一帶如繩渡。太眞却妬竊藥人，月宮不肯多時住。霓裳拍序慢𮞉波，三郞畫肚記來多。月中天子莫懊惱，天上曾聞竊九歌。</p>
<h4 id="嵩岳嫁女">嵩岳嫁女</h4>
<p>仙家花燭世希有，書生相禮羣眞後。嵩山移作桂輪宮，燭夜花傾數巡酒。莫道人間隔幾塵，市朝陵谷頗相聞。開元天子來何晩，爲敕龍神蕩祲氛。</p>
<h4 id="西園公讌">西園公讌</h4>
<p>鄴中公子敬愛客，飛蓋追隨共茵席。丹霞明月照羽觴，良夜高吟戞金石。遊讌差池歲序驚，陳王多暇最關情。魚山月似西園好，獨向寥天寫梵聲。</p>
<h4 id="庾公南樓">庾公南樓</h4>
<p>武昌城樓月如雪，𢈔公高興中宵發。城下江流照碧波，猶帶匡牀晉時月。南戒江山半壁新，月華應不染𫟪塵。晉陽夜月重圍後，也有登樓淸嘯人。</p>
<h4 id="洞庭揀橘">洞庭揀橘</h4>
<p>龍頭𦘕船載淸醥，李娟張態歌㗋少。𮞉塘十里接包山，一曲霓裳鋪未了。五宿澄波皓月中，玻璃地界水晶宮。海山㴱鎖君知否，近岸還防引去風。</p>
<h4 id="西廂記">西廂記</h4>
<p>由來張宿天河下，鵲橋近倚蒲東舍。一聮花影拂牆詩，千秋明月西廂夜。雙文薄命莫咨嗟，至竟天工不算差。縱是楊妃㑹傾國，何曾桃李不開花。</p>
<h4 id="李牟烟竹笛">李牟烟竹笛</h4>
<p>老蛟橫笛山河斷，吹破李牟烟竹管。乖龍耳讋鰲足僵，楊子江心月如澣。餘音寥亮度吳關，白翎海靑颯沓還。㑹須重截龍吟竹，劈裂秋風木葉山。</p>
<h3 id="續得本朝二事">續得本朝二事</h3>
<h4 id="威寧海">威寧海</h4>
<p>牙帳燭紅雪如許，打番夜卒扠衣語。金杯玉勒賞未足，笑指雙鬟將勞汝。邉笳烽火公自誇，宵來背癢知誰爬。威寧海子新封好，重擁妖姬醉雪花。</p>
<h4 id="棋盤街">棋盤街</h4>
<p>天街白月淨如掃，元相入朝銀燭早。停車嘯咏解朝衣，禁鐘欲動天門曉。閣道崩隤輦路傾，玉堂佳話感昇平。竹沙蘆月江村夜，歷亂漁燈似火城。</p>
<h3 id="徐元歎勸酒詞十首">徐元歎勸酒詞十首</h3>
<p>皇天老眼慰蹉跎，七十年華小刦過。天寳貞元詞客盡，江東畱得一徐波。</p>
<p>項背交游異世塵，衣冠潦倒筆花新。後生要識前賢面，元歎今爲古老人。</p>
<p>羣少驚才互擊摩，美名佳句竟如何。倡樓樂府傳多少，聽取雙鬟第一歌。</p>
<p>半是哦詩半治魔，沉沉花漏轉星河。句中烹煉焦牙種，煉出新篇當羯磨。</p>
<p>㫁袖分挑記繡歌，沈矦懴謝六時過。香消睡足温殘夢，比較人間好夢多。</p>
<p>吳儂每詫好冠非，循約偏嗟短髮稀。只有蓮花消瘦服，秋來仍是芰荷衣。</p>
<p>酒海花枝夢㫁餘，䱜魚枯削恐難如。泠淘淨肉家嘗飯，不用門生議蟹菹。</p>
<p>眢井荒臺愁殺儂，巢車無那老秋笻。新蒲近入靈巖社，共笑山門日暮鐘。</p>
<p>落木菴空紅豆貧，木魚風響貝多新。長明燈下須彌頂，雪北香南見兩人。</p>
<p>𤓰圃秋風嘉㑹成，鄰翁泥飮𣢾柴荆。杯殘冷笑人間事，白帝倉空石鼓鳴。</p>
<h3 id="覺浪和上挽詞八首">覺浪和上挽詞八首</h3>
<p><em>予與浪杖人，武林邂逅，契在忘言；吳苑暌違，跡同交臂。俄聞順世，早巳隔生，歎夜壑之負趨，感晨鐘而㴱省。刹竿却倒，智鏡云亡，斯世如長夜之熄燈，伊余如跛人之奪杖。未能免俗，敬製挽詞，以哭吾私，非誰爲慟云爾。</em></p>
<p>雲心洒落鶴身輕，覿面眞令水觀成。莫道三生隔眉宇，琉璃白月自分明。</p>
<p>石室分籌了未曾，雀喧鳩閙正懵騰。恰如墨穴昏黃候，吹滅龍潭一𥿄燈。</p>
<p>踏翻大地攪長河，一葦横江也較多。解道廓肰無聖句，依肰平地自生波。</p>
<p>錫杖條衣挂影堂，西齋依舊一爐香。趙州未㑹安閒㳒，尚倚山門見趙王。</p>
<p>驟雨沈灰刦未窮，長干一夜起嵐風。諸天比歲頻垂泣，細雨如絲只爲公。</p>
<p>智海波騰識浪奔，溪籐海墨總瀾翻。扠衣辭衆跏趺去，才顯毘耶不二門。</p>
<p>須彌拍碎信乹坤，曾向龍湖徹底論。誰復夜闌聞軟語，空餘落月似金盆。</p>
<p>宗眼相期訂汗靑，五花重理五枝燈。傷心僧寳馮誰續，也似人間野史亭。</p>
<h3 id="靈巖方丈遲靜涵司農未至">靈巖方丈遲靜涵司農未至</h3>
<p>台扉春淺日初遲，接足高僧晏坐時。丈室祗應禪老共，琴㙜只與片雲期。梅橫縞袂迎人笑，鶴曵𤣥裳入夢疑。凝望空庭指頑石，兩人心跡有君知。</p>
<h3 id="靈巖呈夫山和上二首">靈巖呈夫山和上二首</h3>
<p>經年期約訪花宮，一坐渾如小刦終。厭寱語言殘夢後，欠呵情緒薄寒中。方嗟下界初禪火，又感空門四樹風。<sub class="note">感歎天界浪老順世，兼有後五百年刹竿苦語。</sub>月落長明燈焰焰，夜闌獨向屧廊紅。</p>
<p>一入香林與世分，杖藜侵曉過層雲。日光下塔穿嵐氣，池影搖𥦗劃浪紋。大地忽生應置答，諸天退位可相聞。閒雲只在琴臺畔，迎笑亭前舉似君。</p>
<h3 id="錫山雲間徐叟八十勸酒歌">錫山雲間徐叟八十勸酒歌</h3>
<p>此翁輕俠少無比，白馬黃衫賤紈綺。千金借客柳市中，一曲嬌歌笛牀裏。老來入道學閉關，縛屋看雲惠錫間。看盡浮雲變蒼狗，雲忙不似此翁閒。今年八十尚扑擻，百八數珠不離口。僧𥦗打睡鬬雞人，佛火挑燈臂鷹手。我亦明年釣渭期，爲君先唱壽筵詞。大家掙札雙眉眼，看取蓬萊水淺時。</p>
<h3 id="周安石七十">周安石七十</h3>
<p>梵行儒風共一家，條衣仗室似毘耶。靑蓮池養新函蘂，紫柏林披舊貫花。長日經聲停院竹，淸秋佛火淨𥦗紗。壽觴且碎油嚢酒，刦石何曾算歲華。</p>
<h3 id="後秋興八首-&lt;sub&gt;八月𥘉十日小舟夜渡惜别作&lt;/sub&gt;">後秋興八首 <sub>八月𥘉十日小舟夜渡惜别作</sub></h3>
<p>負戴相擕守故林，繙經問織意蕭森。疎疎竹葉晴窓雨，落落梧桐小院陰。白露園林中夜淚，靑燈梵貝六時心。憐君應是齊梁女，樂府偏能賦藁砧。</p>
<p>丹黄狼籍髩絲斜，廿載間關歷歲華。取次鐵圍同血道，幾層銀浦共仙槎。吹殘别鶴三聲角，迸散棲烏半夜笳。錯憶窮秋是春盡，漫天離恨攪楊花。</p>
<p>北斗垣牆闇赤暉，誰占鶉鳥一星微。破除服珥裝羅漢，減損韲鹽餉佽飛。娘子繍旗營壘倒，將軍鐵矟鼓音違。鬚眉男子皆臣子，秦越何人視瘠肥。</p>
<p>閨閤心縣海宇棋，每於方罫繫懽悲。乍聞南國車攻日，正是西窗對局時。漏㸃傳稀更鼓急，燈花駁落子聲遲。還期一着神頭譜，姑婦何人慰我思。</p>
<p>水擊風摶山外山，前期語盡一杯間。五更噩夢飛金鏡，千疊愁心鎖玉關。人以蒼蠅汙白璧，天將市虎試朱顔。衣珠曵綺畱都女，羞殺當年翟茀班。</p>
<p>歸心共折大刀頭，别淚䦨干誓九秋。皮骨久拌猶貰死，容顔減盡但餘愁。摩天肯悔雙黄鵠，帖水翻輸兩白鷗。更有閒情攪腸肚，爲余輪指算神州。</p>
<p>全軀亂世若爲功，架海挮山抵掌中。漫許揮戈𮞉晩日，幾時把酒賀春風。牆頭梅蘂疏𥦗白，甕面葡萄玉盞紅。一割忍忘歸隱約，少陽元是釣魚翁。</p>
<p>臨分執手語逶迤，白水旌心視此陂。一别正思紅豆子，䨥棲終向碧梧枝。盤周曲角言難罄，局定中心誓不移。歸院金蓮應慰勞，紗燈影裏淚先垂 。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
    </footer>
  </div>
  
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="col-6">
          <img class="mb-3 lazyload" height="60" data-src="/" alt="Kaero Zhi" role="img">
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-github" target="_blank" rel="noopener" href="https://github.com/kaerozhi"><span>github</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>

</body>
</html>