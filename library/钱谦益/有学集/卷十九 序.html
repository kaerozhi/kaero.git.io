<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="咸子詩序">咸子詩序</h3>
<p>少壯爲諸生時，流觀經史，每及椒舉之班荆，繞朝之贈䇿，荆高燕市之飮泣，孫劉狼石之坐語，越石扶風之歌，步兵廣武之歎，輒爲引觴擊節，曵袖起舞。中年覊宦，驚心國恤，撫北盟之編，覽指南之錄者，考伯紀同甫之論建，追海靑翎白之始末，未嘗不欷歔飮泣，繼以痛哭也。年運而往，晼晩衰老，江山遷改，意氣銷落，投灰滅影，日繙首楞，數行梵㫖，昔人䝉莊，令我却思昔夢。依肰往刦矣。咸子大咸遺吾友子敏書來訪，凝塵蔽榻，樵蘇不㸑，相視移日，不交一言，而僮奴相指目，謂向來主賔未有是也。咸子旣退手其書一編，心惟口誦，累日不置。其人奕奕。肰如在吾目。其淸音令辭琅琅肰鏘鏘。肰如在吾耳也。</p>
<p>扁舟入吳。夢與咸子劇談。飮酒舉杯属咸子曰。子淮陰人也。蘇子瞻作淮隂廟碑云。淮隂少年。有目無暏。不知將軍用之如虎。世果有若人跨下橋邊夫。肯令終老垂綸否。龔聖予去君實幕。徙居吳市，𦘕馬食給，室無几案，使其子曲躬以受𥿄作文陸二傳。吳淵懿以爲子長復岀。晩年無聊，激贊宋江三十六人，以申寫其叫號呼憤之氣。去今三百餘年，長淮湯湯，此人此意與滄海陵谷俱歸變滅否。王叔明過下邳，奇子房潛匿出游之事，巳而游琅琊，探婁敬洞，喟肰歎息，以爲子房故與婁敬匿跡于此。厥後遂有挽輅論都之舉，亦兩人山中擘畫及之。今長淮之境，與下邳接壤，圯橋碧流之水，一綫如故。滄海君、黃石公亦常訪求其陳跡否。余老矣，徒思夢遊耳。子其有以示我。咸子持盃笑曰。公方讀首楞。亦知月光水觀之說乎。月光修習水觀入定。時定水湛肰盈室。童子持瓦礫投之。旋患心痛。除去之而始復。公之所云。皆水觀中之瓦礫也。願爲公童子爲除去之。𧼈呼大白持耳灌予。予抃手盧胡而覺。凌晨抵家。則咸子來徵詩。序，再而三矣。</p>
<p>余無以序咸子之詩，書夢中之語復之，并傳示子敏，共作夢囈之時一笑也。</p>
<h3 id="蔡大美集序">蔡大美集序</h3>
<p>啓楨之間。吳楚間權奇雄駿之士。橫襟獵纓。挾轂而起者。其于余未嘗不相慕悅。而游跡落落如也。經年以來。俊民遺老不與刦灰俱燼者。殆不能以十數。而是數者。人愈少。跡愈疎。而其相慕悅也滋甚。若宣城蔡子大美者。江山迢肰。書問間歲一至。愛而好我。謦咳欠申。晨夕如在書篋之前。余亦忘其非舊相識也。古人嚶鳴伐木，汲汲肰求友，或千里命駕，或夢中相尋，而余顧得大美于殘生暮齒、沈沙飛鐵之餘肰，則士之生于斯世也，亦豈爲不幸歟？</p>
<p>今世以詞賦爭工，妖紅艷紫，移心奪目，如大美之𢰅述，沿流討源，銜華佩實，所謂詩杜陵而文遷史者，良不欲與今之君子同鵠而射侯也。自古在昔，先民有作，以詞賦家推之，大美亦今之魯靈光矣。與治敘春江訪友詩，謂其百感橫生，發之詩歌，而㗋臆間固有格格不吐者，不猶愈於子光之喑乎？以其百感橫生者，當子光之著作，而以其格格不吐者代子光之喑世有表微者誦其詩論其世。斯可以三歎巳矣。</p>
<p>余端居多感。思舊懷賢。每欲　子美存歿八公之作。伸𥿄吮筆。哽塞憒悶。輒廢肰而止。讀大美前後八哀。何其詞之達氣之属也肰。則世之喑者固莫甚于余。而與治可以無嗛于大美矣。唐人有侯高者。投文汴水以祖逸懷。李翶誦其首章日曰。穹穹與厚厚兮，烏憤余而不攄。聊引之以爲大美集序。蓋喑者之言如此。</p>
<h3 id="曾靑黎詩序">曾靑黎詩序</h3>
<p>寧都曾侍郞二濂，有才子曰傳燈，字廷聞；傳燦，字靑黎。兄弟皆雄駿自命，負文武大略，而其行藏則少異。庭聞脫屣越蹻，挾書劒，携妻妾，走絕塞數千里，行不齎糧，餓而試鎖院，登天府，簪筆荷槖，取次在承明著作之庭。靑黎與其徒退耕于野，衣襏襫量晴雨者六年于此。襆被下估航，出遊吳中，褐衣席㡌，挾䇿行吟，貿貿肰老書生也。庭聞之詩。朝而紫塞。夕而朱邸。凉州之歌曲。與凝碧之管絃。繁聲入破奔赴。交作於行墨之間。吾讀之如見眩人焉。如觀侲童焉。耳目囘易而不自主也。靑黎則以其詩爲詩。晤言什之。咏歎五之。其思則黍離麥秀也。其志則天問卜居也。彜考彭氏詩史。章貢之役。靑黎年才二十。獨身搘拄潰軍眇肰一書生如灌將軍在梁楚間。旋觀其詩。求其精强剽捍之色。瞥肰巳失之矣。爲掩卷太息者久之。</p>
<p>吾向讀范史。馬伏波在壺頭中病困臥。每聞升險鼓譟。輒彊起曵足觀之。因笑其老憊不知止，徒念生平少游語也。老而閱內典，緊那羅王奏樂，須彌嶇峨，大迦葉如小兒舞戲，不能自持。肰後知習氣麄重，不克湔除。伏波之老病技癢，無足怪也。今余旣螢乾蠧老歸，向空門讀靑黎之詩，而求問其往事。楚炬秦灰，沈沙折㦸，爲之欷歔煩酲。心蕩而不自巳。伏波之曵足與迦葉之起舞與。余固不能以自定也。知我者亦爲之三歎而巳矣。天之生才以有爲也。靑黎兄弟固不應爲旅人爲農夫。自時厥後。其事業當與其言俱立。余倘不𣦸。他日與寓目焉。心灰漏盡。知不復作迦葉起舞狀。更以諗靑黎兄弟追念平生，眎文淵、少游何如也。</p>
<h3 id="彭達生晦農草序">彭達生晦農草序</h3>
<p>弘光南渡，東南旍弓輿馬之士，舉集南都。彭子達生、韓子茂貽將應維揚幕辟，客余宗伯署中。莫不𥪡眉目、臿齒牙，骨騰肉飛，指畫天下事，數着了了。旋觀諸子顧盻凌厲，如饑鷹之睨平蕪，如怒馬之臨峻坂。余固有經營四方之志，恃諸子以益强，何其壯也！</p>
<p>越七年辛卯，遇達生于廣陵僧舍，風塵顦，顇　衣雜坐，久之乃辨識顔面。起而再拜。涕泗沾衣袂。喉吻喀喀肰有言而各不能吐。當此之時。余如東郊之老馬。骨骼硉兀。皮乾毛暗。而鳥啄其瘡也。達生如失羣之鳥。逡巡過其故鄕。翔囘鳴號。而繼以蹢躅也。如燕雀啁啾之頃。而後乃能去也。嗚呼。何其憊也。更七八年余老而加病，頭童耳瞶，頺肰退院老僧，少年茂貽輩多物故，達生聲塵阻絕，如在異國，側身天地，毎自傷孤另而巳。</p>
<p>今年長夏臥病，忽得達生書，則大喜。又得其所作詩文，則又喜歐陽子讀黃夢升之文，悲其志雖困而文章未衰。余于達生不肰，以文章之未衰，而知其志氣尚在，則尤可喜也。昔者有唐之文，莫盛于韓柳。而皆出元和之世。聖德之頌，淮西之雅，鏗鏘其音，灝汗其氣，曄肰與三代同風。若宋之謝翶，當祥興之後，作鐃歌鼓吹之曲，一再吟咏，幽幽肰鴞啼鬼語䖝，吟促而猿嘯哀。甚矣哉！文章之衰，有物使肰，雖有才人志士，不能抗之使高，激之使壯也。</p>
<p>達生遭時坎陷，自比于晞髮水雲之流，其文昌明閎肆，涵蓄馳驟，去元和未遠也。今將以斯文投眢井，實魚腹，沉埋于羊年犬月，吾知必有精靈光怪，抉扃發匱，飛躍而去。達生能終錮之耶？甯戚之未遇齊桓也，扣角而歌曰：生不逢堯與舜禪，長夜漫漫何時旦？聽斯言也，此其人豈局促轅下，長爲飯牛之客者哉？余雖老憊，視後而鞭，猶將恃子以少强也。姑書之以誌余喜。</p>
<h3 id="邵潛夫詩集序">邵潛夫詩集序</h3>
<p>通州邵潛夫以詩名萬曆中，爲雲杜李本寧、梁溪鄒彥吉所推許。乙卯之秋，潛夫挾彥吉書謁余，不遇而去。迨今四十五年，潛夫附書渡江，以詩集見貽，開函撫卷，徬徨太息者久之。</p>
<p>當鴻朗盛世，本寧以詞林宿素，自南都來訪，彦吉，及余參曾金昌、惠山之間。彦吉山居好客，園林歌舞，淸妍妙麗，賔從皆一時勝流。觴詠雜遝，由今思之。則巳爲東都之燕喜。西園之宴游。灰沉夢斷。迢肰不可復卽。而潛夫猶矍鑠善飯。抵書相聞。吾家覆釜山。與狼五並江對峙。估販往還。如渡溝水。白頭新知。撫今道故。舉酒相勞。其欣喜爲何如。余嘗謂丁令威化鶴東歸。徘徊華表。獨立無伴，不若薊子訓見霸城銅人初鑄，近五百年，尚有一老翁摩挲對語。今吾兩人，何以異此也？</p>
<p>潛夫詩和平婉麗，規摹風雅，自以七葉爲儒，行歌采薇，而絕無嘲啁噍殺之音。讀潛夫之集，追思本寧彦吉，昇平士夫，儒雅風流，髣髴在眼。於乎，其可感也！</p>
<p>余每過彦吉園亭，囘首昔游天均之堂，塔光之榭，往者傳杯度曲，移日分夜之處，胥化爲黑灰紅土。與舊客雲閒徐叟，杖黎指㸃，凄肰別去。潛夫老而詩益徤，撾西州之䇿，操雍門之琴，𦆑綿惻愴，臨風浩歌，庶幾有以掔悲獻弔，抒寫余之哽塞乎。余尚能抽枯腸，奮秃管，搖頭曵足，爲君和之。</p>
<h3 id="張子石西樓詩草序">張子石西樓詩草序</h3>
<p>子石自䘮亂以後，哀邦國，閔朋友，屏絕妻孥，坐臥一小樓，一蒼頭，供春炊。如是十年，而有西河之戚。盃酒慰問，絲竹伸寫，啁噍歡笑，加幷錯互，一一見之于詩，属定其西樓詩三百餘首，幷請余序。</p>
<p>余維子石坎坷老矣，一生讀書好古，慕古人風節之事，其詩則發源于吾友孟陽，如陶彭澤出于應璩，謝玄暉岀于謝鯤、太白之古風。多效陳子昻也。淸和閒止。憔悴婉篤。以陶冶性情。疏瀹風雅爲能事。而風調側出於劒南遺山之間。審音者皆能知之。而子石之意。則欲余採詩以論次其生平。不但爲詩也。余尚論古人。竊謂子石有似東漢之馮敬通。當四七之際，不爲僞辟。奮跡亡命。幅巾罷兵。子石晚遭灰刦。䝉頭塞戸。如游魚在數𦊙中耳。當賦歛煩急時。眇肰書生叫呼九閽條列。鄕二百年漕折利病。再造桑梓。敬通所謂濶略眇小好倜儻之策。未嘗不相似也。先帝號咷闢門。辟書交至。恥綃頭就徵。掉臂不應。敬通覊旅州郡，卒離饑寒，早䘮元子子石之才子誼思，有八士四䕫之目，席㡌旅人，殞命盜手。敬通之賦曰：顧鴻門而歔欷兮，哀吾孤之早零。傷誠善之無辜兮，齎此恨而入㝠。汎瀾雨淚，殆若爲子石而作。吁，可哀也。</p>
<p>嗟夫！子石其塪𡒄尤甚于敬通，有垂白室家之憂，無兒女井臼之寄，凉凉焉排纘斯文，藉余言以自見。敬通有言：年疲曵屦，庶幾名賢之風，以終身名。亦此志也。子石閒窓暇日，披東京之史，覽顯志之賦，引鏡顧影，喟肰太息。知千載而下，復有一馮敬通，庶可以撫手一笑。余竊以此慰子石矣。疁士友或告予。當湖倪兵曹學道具慧眼。相子石晩有收子。採湘筠之管吹律。可以致鳳。誠如是。則馮氏有豹良耳。伸眉于後。敬通所以營田收。定塋室。修孝道。廣祭祀者。不應以年衰歲暮而悼無成功也。老人聞斯言也。喜而不寐。幷書之以復子石，且用以作氣焉。</p>
<h3 id="張公路詩集序">張公路詩集序</h3>
<p>萬曆丁巳，余邀程孟陽結夏拂水。孟陽爲余言：菰蘆中有張公路先生，褐衣蔬食，衡門兩版，諳曉王伯大略，談古今兵事，指陳其勝敗之所以，肰星占分野，關塞阨塞，皆能指掌圖記，若繩裁刀解，粉畫線織。去年九十有一，死安亭江上矣。惜乎吾子之不獲見其人也。余心識其言，訪其遺詩，得五十餘篇。亂後輯列朝詩集，援据唐叟叔達之序，次而存之。又十餘年，公路之孫昉與其從孫珵刻其遺集行世，以余知公路者，請爲其序，而余亦巳八十老矣。</p>
<p>昔者歐陽公讀李翶幽懷賦，怪神堯以一旅取天下，後世不能以天下取河北，以爲憂恨翶不生于今，不得與之上下。其論杜牧，則謂縉紳之士不敢言兵，苟有言者，世以爲麄暴異人，人不比數。及盜起，圜二三千里，崩壞震動，𨜮大夫笑歌嬉遊，以爲山東亂事，非我輩所宜知。公路當神廟日中之世，扼腕論兵，壯年北遊燕趙晉魏，訪問昔年營陳戰壘，盱衡時事，蹙蹙肰有微風動搖之慮，目瞪口噤，塡胸薄㗋，其不以爲妖言喜亂，仰視天而俯畫地者幾希矣。迨乎晚年，西夏東征之師，徵發繹騷，公路之言稍騐。及撫順難作，四海不復解兵，而公路歿巳三年矣。嗚呼！遭承平傳，遽𨜮相，重金兼紫，櫝金帛而長子孫者多矣。杜牧所謂山東亂事。非我宜知者有之。歐陽所謂巳不自憂而禁人之憂者有之。事之殷也。患至呼天。智勇交困。則以膏唇拭舌。不學問無廉恥之徒。兼將相之權。而寄君父之命。詩有之。誰秉國成。不自爲正。大命以傾。令公路不𣦸而居此世，猶夫虎之餌毒，蛟之飮鏃，雖震丘林，鼓溟漲，不能抉其暴怒之氣。其危苦激切，撑列噎喑，發作於筆墨之間者，豈但如今之遺詩，所謂愁思要妙之聲而巳乎。百世而下，讀公路之詩，悲其窮老盡氣，憂天逐日之志意，想像其揚眉抵掌，矯尾厲角，于比興聲病之外，慨肰如見其人，雖謂公路不死可也。</p>
<p>公路同時有張生玄陽者，亦以論兵隱東海，所著書曰方隅武備，部分省㑹，條列戰陳攻守方略。余猶及見其詩，問之海上，無有識其氏名者矣。布衣奇士老𣦸，抑歿者何限。余序公路詩，牽連及之，不徒慶公路之有後，庶幾玄陽之生平，藉公路以有聞耳。</p>
<h3 id="華仲通詩文集序">華仲通詩文集序</h3>
<p>左丘明身爲國史，受經于仲尼，而孔子之稱丘明，則亦曰左丘明恥之，丘亦恥之。希風竊比，津津肰，如欲踵附其後塵者，何哉？余少學左氏春秋，長而始知之。蓋吾夫子以匹夫庶士考正國史，利正君臣，華夏之大經大法，其文微，其義隱，其詞危，言高㫖遠，至于游、夏不能贊一詞。丘明獨奮筆而爲之傳，廣記而備言之，示勸戒，正褒貶，發凡起例，具文特書，使春秋大義炳日星而沛江河者，丘明之力也。子言之：志在春秋，行在孝經，曾子、丘明，豈非仲尼之二輔乎？知我罪我，周身辟害，歷秦度漢，始著竹帛。以是故孔子之於丘明，不正明其著述本意，而姑以重言，亦恥表著其生平。殆亦定哀之微詞也與。</p>
<p>梁溪華仲通爲高忠憲公高足弟子，忠憲壹行蔚爲醇儒。忠憲殁而仲通之言立。爲詩文。博通雄徤，發揚蹈厲。以言乎君君臣臣，父父子子，華華夏夏，天人古今之間，如列符劵，如懸鏡鑑。胸有成文，借書于手。志氣苞塞，涕淚沾漬，非以翰墨爲勲勣，詞賦爲君子也。杜頂之論左氏四曰：盡而不汚，直書其事。五曰：懲惡而勸善。求名而亡，欲蓋而章。仲通著作之意，庶有在于斯乎？西方不遐，微管可作。端門之命，上不違天；感麟之書，下不墜地。丘明失明，厥有國史。仲通䘮明，斯文繼作，千百世而下，以爲無目而能視者，此兩人也，其又何傷？</p>
<p>忠憲公昔者吾友也，昌明正學，完節全歸。考春秋于昭代，忠憲則素土之宗子也。爲忠憲之素臣者，微仲通其誰與歸？斯言也，非余一人之言，而天下之公言也。</p>
<h3 id="葉聖野詩序">葉聖野詩序</h3>
<p>客有問于余曰：今天下之才士，富于鄧林之木。其以詩文行世者，董澤之蒲，不可勝旣也。波譎雲詭，橫棟側出，雖有識曲者，將如齊國之竽，一一而聽之，不巳難乎？</p>
<p>余曰：是不難，有試之之法焉。昔者漢永平中，明帝欲辨釋老二敎眞僞，聚二氏經像，分置東西二壇。俄而道經火發，悉化灰燼，佛舍利光明五色，空中旋環如葢，映蔽日光。今用此法試驗當世之詩文，漆書銀管，金相玉軸，置洪爐大火之中，其不銷爲烟炷，蕩爲飛塵者，則亦鮮矣。小雅詩人之作，勞人志士之言，尺蹄寸管。𥿄敝墨渝，其中有舍利在焉。刦火洞肰，不與大千俱壞，必是物也，而又何畏于試驗乎。</p>
<p>客曰：何以徵之？</p>
<p>曰：昔者如來踰城出家，羅侯在娠，釋種然火坑，試其母子。耶輸發大誓願，卽投火坑，火滅而母子不傷。晉零陵太守之女，飮書佐盥水而生子，抱兒衆中，令求其父，兒直上書佐腋，推之，則化爲水。由此觀之，世之梔言蠟貌，空空肰亡所有者，如零陵之兒，巳將化而爲水，况于入火而不焦乎？故曰金有銷，石有泐，一字染神，萬刦不朽。</p>
<p>吾所謂有試之之法者信也，葉子聖野，吳才士之魁也。聖野爲歌詩，高華妙麗，光氣昱耀，殆有舍利如和含桃在其筆端。至其憤排奡兀，輪囷結轖，騷雅後而詞家前者，聖野不能自言，而世亦罕有知之者也。</p>
<p>嗚呼！滄桑移，陵谷改，聖野之詩在天地間，雖復金藏雲布三千界，雨滓如車輪，我知其不化而爲水也。假令聚海內之詩，丹鉛甲乙，積薪縱火，燔之四通之衢，其中之才人志士，精醟志氣，混淪旁魄，必有焰焰肰旋空而蔽日者。以是而試，騐聖野之詩，有不信乎？</p>
<h3 id="孫子長詩序">孫子長詩序</h3>
<p>余嘗論子長之爲人，蓋有三變：少壯而蜚華掞藻，苕發頴䜿，英英俊人也；長而規言矩行，金聲玉色，温温恭人也。晚而挂𠜍解組，隱居敎授，生徒負牆講論，重席番番，老成人也。井邑遷改，人世交變，世變則風毛雨血，蜺背彴流，而子長自如；人變則眉橫目䜿，石浮木沈，而子長亦自如。橫經籍書，易衣幷食，名行日以脩，著述日以富。一日卷其所作。謁余而請曰。祚也夙侍函丈。今老矣。惟夫子賜之一言。庶以論其人。表其志。</p>
<p>余聞之詩曰。有斐君子。如金如錫。如圭如璧。夫圭璧之爲器。古之帝王用以祀天禮地。羞王公而鎭社稷。詩人之言金錫。蓋𧼈舉之。而豈以是爲等彜也哉。世衰道降，灌薦覲聘之禮不作，圭璧之用不能比于金錫，而世之識玉者亦寡矣。余觀子長，殆衛風所誦圭璧之君子作爲聲詩，孚尹旁達，劒　鏚秘錯落其間。時命晦䝉，不獲與大璜琬琰陳列明堂東西序之間。而子長恥于自衒，不欲泣血以相明。斯世之識玉者寡，不徒無憾，亦竊以自幸焉。昔者王子朝之寳珪，得者將賣之，則爲石。鄭人取周府之玉，則化而爲蜮，且射入。甚矣，玉之難免于亂世也。化而爲石，又化而射人，而後乃僅而得全。天之鍾美，於是而愛惜之，閟䕶之若此其至也。由此觀之，子長之圭璧，居今之世，而琅肰於碔砆砂礫之中，久而彌瑩，夫豈偶肰也哉。</p>
<p>子長被褐懷玉，不自矜重。余以崑山抵鵲之人，幸得攫攘其旁。探子長之意。以余猶爲能識玉者，故不辭而爲之序。于以論其人而表其志。且告于世之爲石爲蜮者也。</p>
<h3 id="歸玄恭恒軒集序">歸玄恭恒軒集序</h3>
<p>丙申閏五月，余與朱子長孺屏居田舍。余繙般若經，長孺箋杜詩，各有能事。歸子玄恭儼肰造焉。</p>
<p>余好佛，玄恭不好佛。余不好酒，而玄恭好酒。余衰老如枯魚乾螢，玄恭骨騰肉飛，急人之難甚于巳。兩人若不相爲謀者。玄恭早夜呼憤，思繼述乃祖太僕公之文章。以余爲知太僕也，時時就問于余。論文未竟，輒縱談古今用兵方略如何，戰爭棋局如何，古今人才術志量如何。余隱几側耳，若憑軾巢車以觀戰鬬，不覺欣肰移日。余老不喜多言，玄恭誘之使言，初猶格格，肰久之，若牽一繭之絲，縷縷而出，又如持瓶傳水，傾瀉殆盡。而余顧不自知，兩人以此更相笑也。</p>
<p>玄恭作普頭陀傳，高自稱許。把其本向長孺曰：杜二衰晚腐儒，流落劒外。每過武矦祠屋，歎臥龍無首，用耿鄧自比。歸玄恭身長七尺，面白如月，作普頭陀傳，胸中偪塞，未吐一二，遂驚倒上人耶。巳而語余。有人言玄恭酒悲耳。醒當不省記何語。有人言玄恭貧不自述，聊貧鬼憑之，富貴當良巳。有人曰不肰，玄恭居，恒使一褁頭奴如如，如兒子牽羊躅躑，一旦將數萬兵臨大敵，礟車轟天，我知其不目瞚也。夫三人者之言，夫子以爲何如？余笑曰：互有之，後一人吾不能定也。雖肰，吾則有虞于子。昔者秘演隱于浮圖，與石曼𨜮游，喜爲歌詩，極飮大醉，而歐陽公亦因曼𨜮以從秘演游。今我之去曼𨜮遠矣，而子之爲頭陀，與秘演何異？世有歐陽公因曼𨜮以隂求天下奇士，則故不應因我以求子。而或者因子以求我，則謂之何？長孺從旁笑曰：有匠業裝裱者，中夜呼其子曰：兒子起趙公乎？曰：肰。又呼曰：及摺溫公乎？曰：肰。四天王使者巡得之，歸以語主者。主者曰：得毋言及我乎？對曰：雖不言及此，當愼防之耳。今之儗曼𨜮秘演也。其母乃憂夜巡者之詗，而爲裝裱匠之所竊笑。玄恭笑而起曰：有是哉！遂援筆伸𥿄，請雜記其言而書之，以爲集序。</p>
<h3 id="顧麟士詩集序">顧麟士詩集序</h3>
<p>萬曆之季。時文日趨于邪僻。婁江顧麟士。虞山楊子常。申明程朱之緒言。典型先民。以易天下。海內謂之楊顧。麟士歿。遂以儒行祭於瞽宗。而其子湄請余爲其詩序。</p>
<p>余惟世之論詩者。知有詩人之詩。而不知有儒者之詩。詩三百篇。巡守之所陳。太師之所繫。採諸田畯紅女。塗歌巷諤者。列國之風而巳。曰雅曰頌。言王政而美盛德者，莫不肇自典謨，本于經術。言四始，則大明爲水始，四牡爲木始，嘉魚爲火始，鴻雁爲金始。言五際，則卯爲天保，酉爲祈父，午爲采𦬊，亥爲大明。淵乎微乎，非通天地人之大儒，孰能容之哉？荀卿之詩曰：天下不治，請陳佹詩。炎漢以降，韋孟之諷諫，束廣微之補亡，皆所謂儒者之詩也。唐之詩人，皆精於經學。韓之元和聖德，柳之平淮彜雅，雅之正也。玉川子之月蝕，雅之變也。後世有正考父考校商之名頌，以那爲首，其必將有取于此。而世之論詩者莫能知也。麟士於有宋諸儒之學。沈研鑽極，巳㴱知六經之指歸。而毛鄭之詩，專門名家，故其所得者爲尤粹。其爲詩蒐羅杼軸，耽思旁訊，𨕖義考辭，各有來自。雖其托寄多端，激昻俛仰，而被服雍雅，終不詭于經術，目之曰儒者之詩，殆無愧焉。</p>
<p>余采詩于本朝，於松得陶宗儀九成，於崑得龔翊人氣，皆以通經博古，蔚爲儒宗。俗學波流，先民不作，垂三百秊，而麟士崛起，與二君子相望于江鄕百里之間，其可不表而岀之哉！余故特爲之論著，庶幾後之論詩者，於經學蕪穢、雅頌廢壞之後，而猶知有儒者之詩。則自余之目麟士始也。</p>
<h3 id="陸敕先詩稿序">陸敕先詩稿序</h3>
<p>余老㱕空門迢肰，以前塵影事，洮汰一切。顧于生平舊游昔友，未能舍肰。風前月下，時時餘塵瞥起，自知猶落情網中，悔懴除不早也。</p>
<p>陳子敕先別余垂二十年，客歲賦上巳文宴詩，連章及予，予心爲癢癢肰。頃手排其詩藁眎予，寒牕短檠，讀之分夜，不忍釋手。莊生有言：越人去國期年，見似人者而喜。逃虚空者，聞人足音，跫肰而喜。古之至人猶不能無情，而况于予乎？佛言衆生爲有情，此世界爲情世界。儒者之所謂五性，亦情也。性不能不動而爲情，情不能不感而緣物，故曰：情動于中而形于言。詩者，情之發于聲音者也。古之君子篤于詩敎者，其㴱情感盪，必著見于君臣朋友之間。少陵之結夢于夜郎也，元、白之計程于梁州也，由今思之，能使人色飛骨驚，當饗而歎，聞歌而泣，皆情之爲也。余老耋屏居，爲人世之長物，而敕先迴翔記存，若昆弟親戚之謦欬于吾側者。昔人夢中相尋，再三却反，何以異此？敕先葢斯世之有情人也，其爲詩安得而不工？讀敕先之詩者，或聽其揚徵騁角，以稱其節奏，或觀其繁絃縟繡，以炫其文彩，或捜訪其食跖祭獺、採珠集翠，以矜其淵博。而不知其根㴱殖厚，以性情爲精神，以學問爲孚尹，蓋有志于緣情綺麗之詩，而非以儷花鬬葉顚倒相上者也。</p>
<p>余于採詩之候，𢰅吾炙集一編，蓋唐人篋中之例，非敢以示人也。長干少年疑余復有雌黃。戲題其後云：杜陵矜重數篇詩，吾炙新編不汝欺。但恐旁人輕着眼，針師門有賣針兒。聞者一笑而解。今吾敘敕先詩，趣舉吾兩人交情，不敢妄有論次，老人多畏，如此可笑也。肰敕先年力俱富，其詩當益高，世之啁嘲者，將不能致師于敕先，而又以販針罪我乎？敕先其善備之哉。</p>
<h3 id="周孝逸文藁序">周孝逸文藁序</h3>
<p>曹子桓云：文章以氣爲主。李文饒舉以爲論文之要，而余取韓、李之言叅之。退之曰：氣，水也；言，浮物也。水大而物之浮者大小畢浮，氣盛則言之短長與聲之高下者皆宜，此氣之溢于言者也。習之曰：義㴱則意遠，意遠則理辨，理辨則氣直，氣直則詞盛，詞盛則文工，此氣之根于志者也。根于志，溢于言，經之以經史，緯之以規矩，而文章之能事備矣。不養氣，不尚志，翦刻花葉，儷鬬䖝魚，徒足以傭耳借目。䑕言空，鳥言卽，循而求之，皆無所有，是豈可以言文哉？</p>
<p>婁江周孝逸學文于余，余以韓、李之學告之。孝逸退而㴱思，收視返聽，營魂涉入，處若忘，行若遺，以求其所以爲文者。久之而有得，傾河注峽，汩汩乎其來裕如也。孝逸志義敦篤，以片言爲𣦸生。故其爲文，多燕趙悲歌，韓魏奇節之風。語及于捐生立節。送死字孤。骨肉交騰，聲涙俱發，轖風陣馬，凌獵于𥿄墨之間。此非所謂理直氣盛，溢于詞而根于志者與。進而求之，韓李之學不遠矣。</p>
<p>昔者吾師高陽文正公，禀崆峒斗極之元氣，以高明正直之學，迴薄日月，與川嶽俱峙。孝逸之從父别駕及其父孝廉，皆遊于高陽之門，熏染其流風緒論。孝逸生而魁壘，駒齒蹴踏其家風使肰也。吳兒妖浮，輕心出胎，視息，坐臥軟煖窠中，不知天地間氷霜風雪是何世界，春老花殘，病骨如枲。讀孝逸之文，蹙蹙肰有燕幽筋骨，風勁弓鳴之思。此知文章之餘氣，感人遠矣。壬寅初秋，别吾師于高河，臨分執手曰：公歸自愛，天下多事，還須幾箇老秀才撑拄俛仰二十餘年，自傷老廢，因敘孝逸之文，牽連書之末簡，亦庸以有朂云。</p>
<h3 id="族孫遵王詩序">族孫遵王詩序</h3>
<p>伏暑向闌，新桐初引，族孫遵王侍陸丈孟鳬，過余水亭啜茗，出其所著懷園小集，求是正焉。</p>
<p>余之不托於斯久矣，何以長子？竊常論今人之詩所以不如古人者，以謂韓退之之評子厚，有勇于爲人，不自貴重之語，庶幾足以敝之。何也？今之名能詩者，庀材惟恐其不博，取境惟恐其不變，引聲度律惟恐其不諧美，駢枝鬬葉，惟恐其不妙麗。詩人之能事，可謂盡矣。而詩道固愈遠者，以其詩皆爲人所作。剽耳傭目，追嗜逐好。標新領異之思，側出于內；譁世炫俗之習，交攻于外。摛詞拈韻，每怵人之我先；累牘連章，猶慮巳之或後。雖其中寫繁會，鋪陳綺雅，而其中之所存者，固巳薄而不美，索肰而無餘味矣。此所謂勇于爲人者也。</p>
<p>生生不息者，靈心也，過用之則耗。新新不窮者，景物也，多取之則陳。能詩之士，所謂節縮者，川岳之英靈。所閟惜天地之章光，非以爲能事，故自貴重，雖欲菲薄而不可得也。鍾記室論十九首，驚心動魄，一字千金。人生天地間，忽如遠行客，才兩言耳。三百篇楚詞，都無此義。莊生藏壑，波匿觀河，世出世間法，一往攝盡。用此例觀，記室之論，斯爲巨眼。阮公之咏懷，陶令之飮酒，彼豈知千載之下，更有何人，而皇皇索解乎。唐人之詩，或數篇而見古，或𨾏韻而孤起，不惟自貴重也，兼以貴他人之詩。不自貴，則詩之胎性賤，不自重則詩之骨氣輕。不交相貴重，則胥天下以浮華相誘說，僞體相覆蓋，風氣浸淫，而江河不可以復挽，故至于不自貴重，而爲人之流幣極矣。</p>
<p>遵王生長綺紈，好學汲古，逾于後門寒素。其爲詩別裁眞僞，區明風雅，有志于古學者也。比來益知持擇，不多作，不苟作，介介自好，戞戞乎其難之也。得我說而存之，其爲進孰禦焉。吾老矣，庶有虞于子乎。孟鳬曰：善哉！不獨爲遵王告也，宜書之以示世之君子。</p>
<h3 id="題交蘆言怨集">題交蘆言怨集</h3>
<p>余年來採詩𢰅吾炙集，蓋興起于尊王之詩。所至採掇，不能盈帙。肰所採者多偃蹇幽仄，么絃孤興之作，而世之通人大匠，掉鞅詞壇者，顧不與焉。嘗爲詩曰：杜陵矜重數篇詩，吾炙新篇不汝欺。但恐傍人輕着眼，針師門有賣針兒。于時才筆之士，不免側目。余自此事繙內典，不復論詩，此集遂輟簡矣。</p>
<p>今年秋，尊王復以近作見眎，且属余爲翦削。余告之曰。古人之詩，以天眞爛熳自肰而肰者爲工。若以翦削爲工，非工于詩者也。天之生物也，松自肰直，𣗥自肰曲，鶴不浴而白，烏不黙而黑。西子之捧心而妍也，合德之體自香也，豈有于矜嚬笑塗芳澤者哉。今之詩人。駢章麗句。諧聲命律。軒肰以詩爲能事。而驅使吾性情以從之。詩爲主而我爲奴。由是而膏唇拭舌。描眉𦘕眼。不至于補湊割剥。續鳬斷鶴。截足以適屨。猶以爲工未至也。如是則寧復有詩哉。吾之所取于吾炙者。皆其緣情導意。抑塞磊落。動乎天機。而任其自爾者也。通人大匠之詩，鋪張鴻麗。捃拾淵博，人自以爲工，而非吾之所謂自肰而肰者也。尊王之學益富，心益苦。其新詩陶洗鎔鍊，不遺餘力矣。而其天肰去雕飾者自在。西施之嫣肰一笑，豈不益增其妍而合德。亦何惡于異香也哉。</p>
<p>余非針師也。而賣針于吾門者。人盡如尊王。則老嫗之反唇于飮光者。固將嗑肰而笑。而余亦可以無傍人着眼之歎矣。吾炙集中有周茂三許有介及宗人幼光者。皆能爲針師者也。它日相見。其以吾言質之。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>