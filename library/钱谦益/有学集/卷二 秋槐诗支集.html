<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="己丑元日試筆二首">己丑元日試筆二首</h3>
<p>春王正月史仍書，上日依然芳草初。白髮南冠聊復爾，青陽左個竟何如。三杯竹葉朝歌後，一枕槐根午夢餘。傳語白門楊柳色，桃花春水是吾廬。</p>
<p>頻煩襆被卷殘書，顧影頹然又歲初。自笑羈囚牢戶熟，人憐留滯賈胡如。淵明弱女咿嚘候，孺仲賢妻涕淚餘。為問烏衣新燕子，銜泥何日到寒廬。</p>
<h3 id="次韻盛集陶新春柬懷之作">次韻盛集陶新春柬懷之作</h3>
<p>暈碧裁紅記往年，春盤春日事茫肰。澗瀍雒下今何地，鄠杜城南舊有天。夢裏士師多訟獄，醉中國土少崩騫。金陵見說饒新詠，佳麗長懷小謝篇。</p>
<h3 id="林那子七十初度">林那子七十初度</h3>
<p>孟陬吾以降，七十古來稀。南國遺民在，東京昔夢非。夜烏題舊樹，春燕語新衣。一醉滄桑裏，麻姑有信歸。</p>
<h3 id="寄題廣陵菽園">寄題廣陵菽園</h3>
<p>架構平臨邗水涯，隋堤迎卻俯塵沙。南塘路識將軍第，東閣梅如水部衙。十里珠簾叢腐草，二分明月冷煙花。輕軒奉母承平事，會有新詩補白華。</p>
<h3 id="題朱玉耶畫扇">題朱玉耶畫扇</h3>
<p>斷月拋雲去不還，舊圖小扇落人間。依稀記得前塵事，愁絕雙蛾傍遠山。</p>
<h3 id="次韻答何寤明見贈">次韻答何寤明見贈</h3>
<p>桃李何曾怨不言，沅湘憔悴自蘭蓀。劫灰蕩掃文章貴，星緯消沉處士尊。江左風流餘汝在，襄陽耆舊幾人存。新詩攜去誇春社，一字須傾酒一樽。</p>
<h3 id="馮研祥金夢蜚不遠千里自武林唁我白門喜而有作">馮研祥金夢蜚不遠千里自武林唁我白門喜而有作</h3>
<p>逾冬免死又經旬，四海相存兩故人。吳浙各天如嶺嶠，干戈滿地況風塵。燈前細認平時面，坐久頻驚亂後身。詹尹朝來傳好語，可知容易有斯晨。</p>
<h3 id="疊前韻送別研祥夢蜚三首">疊前韻送別研祥夢蜚三首</h3>
<p>愁霖震電苦逾旬，況復懵騰送故人。瀕死心懸春碓杵，望歸目斷客車塵。殘生握別無多淚，末世遭逢有幾身。從此前期知不忘，雞鳴如晦記茲晨。</p>
<p>青春聚首不多旬，作伴還鄉恨少人。不分行時俱涕淚，正憐別後各煙塵。關心憔悴無過死，執手叮嚀要此身。傳語故人應歎息，對床風雨亦佳辰。</p>
<p>少別千年近隔旬，勞人亭畔盡勞人。誰家窟室能逃世？何處巢車可望塵？問字總歸沙數劫，相看已屬意生身。童初近有登真約，為我從容扣侍晨。</p>
<h3 id="戲為天公惱林古度歌">戲為天公惱林古度歌</h3>
<p>己丑春王近寒食，陽和黯黮春無力。嚴霜朔風割肌骨，愁霖累月天容墨。撒空飛霰響飄颾，殷雷闐闐電光激。須臾冰雹交加下，亂打軒窗攢矢石。老人擁被向壁臥，如蠶縮繭烏塌翼。金陵城中有一老生林古度，目眵頭暈起太息。摩娑箱架翻玩占，彳亍鄉鄰卜蓍筴。對飯失箸寢失席，如魚吞鉤掛胸臆。蛙怒鼓腹氣彭彭，蚓悲穴竅音唧唧。吟成五言四十字，字字酸寒句結工嗇。一吟啼山魈，再吟泣木客，三吟四吟天吳罔兩紛來下。鍾山動搖石城仄，山神社鬼不敢寧居號咷訴上帝。帝遣六丁下搜獲。天公老眼慵識字，趣呼巫陽召李白。李白半醉心膽粗，曼聲吟誦帝座側。天公傾聽罷，拍手笑啞啞。女媧弄黃土，搏作兩笨伯。盧仝下賤臣，扣頭詛月蝕。林生韋布士，雨雹恣訶斥。天壤之間兀產二儒，使我低頭掩耳受鐫責。唐堯為天子，倦勤而禪息。穆滿八駿歸，髦期乃登格。我為天帝元會運世八萬六千歲，安能老而不耄、長久精神勿差忒。二十八宿糾連炁孛羅計四餘氣，控訴西曆頻變易。四餘刊一四氣孤，列宿失躔紊營室。籲呼真宰乞主張，我為一笑付閔默。由來世界怕劫塵，寧保穹蒼免黜陟。我甘名號改撐犁，女輩紛呶復奚恤。女勿苦霖雨，不見修羅宮中雨下成戈戟。女勿苦雪霰，不見堯年牛目雪三尺。電胡為而作，乃是玉女投壺失笑天眼折。雷胡為而作，乃是東方小兒作使阿香掉雷車而扇霹靂。雹胡為而作，乃是媧皇補天之餘石，碎為炮車任騰擲。春秋請高閣，鴻範仍屋壁。仲舒繁露誠大愚，劉向五行徒懇惻。鯫生捉鼻苦吟縛衣帶，何用撼鈴伐鼓張皇置天驛。天公支頤倦欲臥，金童玉女擎觴進金液。此翁沾醉毷氉騎白雀，遙觀金陵城中吟詩之人夜分鼾睡殊燕適。擂鼓忽坐通明殿，號召玄冥豐隆諸神齊受職。火速趨赴金陵城，雪霰重飛雹再射。推敲蓬門穿甕牖，惱亂吟魂攪詩魄。是時午夜正昏黑，大家小戶眠不得。眠不得，忽驚嚇，乃是天公弄酒發性，故與吟詩老生作戲劇。</p>
<p><em>此詩得之於江上丈人，云是東方曼倩來訪李青蓮於采石，大醉後放筆而作，青蓮激賞而傳之也。或云青蓮自為之，未知然否。</em></p>
<h3 id="新安汪氏收藏目錄歌">新安汪氏收藏目錄歌</h3>
<p><em>新安汪宗孝收藏金石、古文、法書、名畫、彝器、古玉甚富，歿後，散落人間。獨手書目錄猶在。其子權奇裝潢成帙，余方有滄桑之感，為作歌以識之。宗孝字景純，富而任俠。萬曆間，嘗臥病，夢授命於文廟，遣治水江淮間，七日而寤。楚人王同軌作《耳譚》，載其事焉。</em></p>
<p>鴻朗八百應壽昌，斗匡天府垂文章。東壁圖書賁南極，光晶下薄天子鄣。金錢積氣久盤鬱，化為群玉紛璆琅。羽陵宛委吐靈異，瑤函雲笈差縹緗。晉書唐畫出秘閣，永和淳化羅墨莊。昭陵玉匣誇購取，宣和金書矜弆藏。鄴侯萬簽曾未觸，桓玄一廚今不亡。東觀詞人著跋尾，奎章學士書右方。軒轅丹鼎借光氣，天都草木增輝光。人間墨繪汗牛馬，敢與列宿分焜煌。清枿之閣蕭閑堂，充棟插架聞古香。錯列几案峙彝鼎，鎮壓卷帙填珪璋。疏窗眼明見倉籀，棐幾日暖流丹黃。主人好古復好事，千金豪取如針芒。彈琴煮茗自欣賞，高僧詞客同平章。青娥摩娑辨款識，紅袖拂拭焚都梁。淒涼不解雲煙綠，寒儉笑彼書畫航。一之帝所夢不返，高冠長劍從文皇。平泉花木旋改易，衛公器物非故常。雷劍一往誰取去，楚弓人得知何方。茂先室有殘機杼，長吉家看古錦囊。一生嗜好存譜錄，十載鐫鎪勞肺腸。遺墨宛然網塵篋，厥子翻得重裝潢。鄭重有如獲拱璧，再三示我涕泗滂。君不見甲申以來百六殃，飆回霧塞何茫茫！昆明舊灰鑠銅狄，陸渾新火炎昆岡。乘輿服御委糞土，武庫劍履歸昊蒼。炮火蕩拋琬琰字，馬牛蹴踏金玉相。南城叢殘餘煨燼，北門蒙瞽徒看詳。神焦鬼爛偏泯滅，國亡家破同衋傷。寶玉大弓魯史在，玉魚金碗唐天長。漫云遺山譜器什，更與淵穎論滄桑。還君此冊三太息，謁帝吾欲招巫陽。</p>
<h3 id="徐元歎六十">徐元歎六十</h3>
<p>飄然領鶴駐高閑，石戶雲房處處關。萬事總隨青鬢去，此身留得翠微間。隱將佛土逃三劫，貧為詩人煉九還。若問少微星好在，鉤簾君自看西山。</p>
<h3 id="己丑歲暮宴集連宵於是豪客遠來樂府駢集縱飲失日追歡忘老即事感懷慨然有作四首">己丑歲暮宴集連宵於是豪客遠來樂府駢集縱飲失日追歡忘老即事感懷慨然有作四首</h3>
<p>風雪填門噪晚鴉，翛翛書劍到天涯。何當錯比楊雄宅，恰似相逢劇孟家。夜半壯心回起舞，酒闌清淚落悲笳。流年遒盡那堪餞，卻喜飛騰暮景斜。</p>
<p>送客留髡促席初，履交袖拂樂方舒。酒旗星上天猶醉，燭炬風欹歲旋除。霜隔簾衣春盎盎，月停歌板夜徐徐。鋋船莫惜頻煩勸，已是參橫斗轉餘。</p>
<p>風光如夢夜如年，如此歡娛但可憐。曼衍魚龍徒瞥爾，醉鄉日月故依然。漏移警鶴翻歌吹，霜壓啼烏殺管弦。曲晏未終星漢改，與君堅坐看桑田。</p>
<p>扶風豪士罄追歡，楚舞吳歈趁歲闌。銀箭鼓傳人惝恍，金盤歌促淚泛瀾。杯銜落日參旗動，炬散晨星劫火殘。明發昌門相憶處，兩床絲竹夜漫漫。</p>
<h3 id="蠟日大醉席上戲示三王生三生樂府渠帥吳門白門人也">蠟日大醉席上戲示三王生三生樂府渠帥吳門白門人也</h3>
<p>美人雜坐酒盈觴，雪虐風饕避畫堂。卒歲世猶存八蠟，當場我自看三王。蘭膏作樹昏如晝，竹葉生花醒亦狂。大笑吳呆愁失日，漫漫長夜復何妨。</p>
<h3 id="賜蘭堂壽宴詩四首-&lt;sub&gt;有序&lt;/sub&gt;">賜蘭堂壽宴詩四首 <sub>有序</sub></h3>
<p><em>金壇虞憲使兄來初與余同舉丙午，少壯論文，忽焉七十。呴濡相存，衰榮無間。於其初度之日，為長句以稱壽焉。閥閱箕裘之盛，園林宴賞之樂，鋪陳揚扢，略盡一班。而要歸於家恩國恤、回翔頫仰、感慨係之，蓋庶幾頌禱之義具焉。其不獨以比於彈絲竹、考鍾鼓而已。亦或以望吾兄從容燕喜之餘、為停杯而三歎也。夫虞之先世大理公謙為永宣名臣，常拜宣廟稧帖之賜，賜蘭，其堂名也。</em></p>
<p>綠髮朱顏卻杖扶，行年七十似兒駒。一夔端許諧虞樂 <sub class="note">一子跛故一夔之戲</sub>，群鳳紛看集帝梧。天漾酒旗星海動，地蟠燈樹月輪孤。華陽大有登真宴，得似長筵此會無。</p>
<p>兩床羅列十眉俱，秉燭追歡似逐逋。句曲園林藏地肺，茅家供撰出天廚。經年摒擋春燈賞，排日規模夜燕圖。樂土居然塵劫外，良常日月未應誣。</p>
<p>玉雪風流弈葉垂 <sub class="note">大理公自號玉雪</sub>，丹青人物永宣時。蘭亭金匱先朝賜，竹屋銀鉤往哲詒 <sub class="note">祝京兆東山竹屋記，為大理之子來鳳作也。見祝氏集</sub>。畫雀堆床傳祖笏，高門列戟枿宗彝。知君拜手稱觴日，輟舞停歌有所思。</p>
<p>英妙才名京雒傳，黑頭兄弟兩皤然。夔龍兕虎看誰在，猿鶴沙蟲劇可憐。金爵觚棱紅燭裏，玉杯繁露綠尊前。停杯卻笑人間事，龍漢魚河復幾年？</p>
<h3 id="奉贈太傅崇明侯弢武杜公詩四首">奉贈太傅崇明侯弢武杜公詩四首</h3>
<p>光嶽貞符河雒形，扶桑弧矢射青冥。三秦地塞留元老，太白芒寒護將星。起陸龍蛇爭渾沌，握奇魚鳥葉神靈。衛公舊有鈞天約，戴鬥崆峒佇勒銘。</p>
<p>辛勤百戰為山河，束馬懸鋒鬢已皤。吳下諸生推杜預，關西老將憶廉頗。揮毫爛熳頭風檄，擊缶蒼茫耳熱歌。記取鷹揚非少壯，莫將芒角自鐫磨。</p>
<p>申丹刑白誓書垂，俄及山河帶礪期。熊耳峰前馘耳日，馬鞍山下據鞍時。閑園種菜分戎壘，曲宴催花樹酒旗。春草青絲調伏櫪，識途終許刜令支。</p>
<p>能以三明並四夔，惇詩說禮古人為。定襄行卷經年富，魏國奚囊鎮日隨。插架綠槍依筆格，銜靴霜刃掛書帷。車攻願嗣清風頌，自拓岐陽石鼓碑。</p>
<h3 id="庚寅人日小集即事">庚寅人日小集即事</h3>
<p>縷金圖勝總無情，佩劍衝星黯未平。劫末乾坤餘七日 <sub class="note">刀兵劫末，度七日方留人種，見法苑珠林</sub>，行間兵火已三生。梅花北戶將春發，菜甲東風與歲更。強欲登高難舉目，草堂吟望淚縱橫。</p>
<p>蓂葉依然七葉齊，文王喻復此應稽 <sub class="note">李義山人日詩：文王喻復今朝是</sub>。亦知是日妨晴昊，未省為人學犬雞。嶺海風煙回玉笛，羅浮春色應金閨。開尊遺老忻談笑，明日看梅可杖藜。</p>
<h3 id="人日示內二首-&lt;sub&gt;庚寅&lt;/sub&gt;">人日示內二首 <sub>庚寅</sub></h3>
<p>夢華樂事滿春城，今日淒涼故國情。花熸舊枝空帖燕，柳燔新火不藏鶯，銀幡頭上衝愁陣，柏葉尊前放酒兵。憑仗閨中刀尺好，剪裁春色報先庚。</p>
<p>靈辰不共劫灰沉，人日人情泥故林。黃口弄音嬌語澀，綠窗停梵佛香深。圖花卻喜同心蒂，學鳥應師共命禽。夢向南枝每西笑，與君行坐數沉吟。</p>
<h3 id="依韻奉和二首">依韻奉和二首</h3>
<p>春風習習轉江城，人日於人倍有情。帖勝似能欺舞燕，妝花真欲坐流鶯。銀幡囡戴忻多福，金剪儂收喜辟兵。新月半輪燈乍穗，為君酹酒祝長庚。</p>
<p>佛日初輝人日沉，彩幡清曉供珠林。地於劫外風光近，人在花前笑語深。洗罷新松看沁雪，行殘舊藥寫來禽。香燈繡閣春常好，不唱卿家緩緩吟。</p>
<h3 id="贈黃若芷大家四絕句">贈黃若芷大家四絕句</h3>
<p>節比青陵孝白華，齋心況復事毗耶。丹鉛點染從遊戲，只似諸天偶雨花。</p>
<p>栴檀雲氣湧香台，蓮漏初殘貝葉開。丈室掃除容寶座，散花天女故應來。</p>
<p>暈碧圖黃謝物華，香燈禪板道人家。中庭只有寒梅樹，邀得仙人萼綠花。</p>
<p>鷗波亭向絳雲開，沁雪虛庭絕點埃。墨竹數枝香一縷，小窗留遲仲姬來。</p>
<h3 id="閩中徐存永陳開仲亂後過訪各有詩見贈次韻奉答四首">閩中徐存永陳開仲亂後過訪各有詩見贈次韻奉答四首</h3>
<p>拂水分攜手共招，依然陳跡已前朝。空傳父老摩銅狄，無復宮人記洞簫。攬鏡頭憎三寸幘，看花眼詫一重綃。憑君話我餘生在，萬事叢殘為領腰。</p>
<p>休嗟小別似千年，坐膝將軍事顯然。契闊共循頭上髮，延緣猶記葦間船。高人有福先歸地，野老無謀但詛天。最是臨分多苦語，相期把卷白雲邊。<sub class="note">存永侍其尊人興公訪余拂水，屈指十二年矣。興公別時有山中讀書之約。</sub></p>
<p>交白須眉學刺船，漁灣蒙密舊山川。櫻桃寢薦無消息，楊柳車攻有注箋。南國歌闌皆下泣，山陽詩灊倩誰傳。翻君家集真三歎，遺卷猶存忠孝篇。 <sub class="note">開仲尊人磐生遺集多籌時語</sub></p>
<p>論文嵇呂更誰知，兵燹間關問索居。沁雪摩娑新拜石，殺青論勘舊藏書。共嗟昔夢連銅輦，自笑殘生出箯輿。莫訝和詩多灊謎，老來誕謾比虞初。</p>
<h3 id="夏日宴新樂小侯於燕譽堂林若撫徐存永陳開仲諸同人並集二首">夏日宴新樂小侯於燕譽堂林若撫徐存永陳開仲諸同人並集二首</h3>
<p>寶玦相逢溝水頭，長衢交語路悠悠。西京甲觀論新樂，南國丁年說故侯。春燕歸來非大夏，夜烏啼處似延秋。曾聞天樂梨園裏，忍聽吳歈不淚流。</p>
<p>軟腳筵開樂句和，濯龍吐鳳客駢羅。雖無法部仙音曲，也勝陰山敕勒歌。絲竹迎風腰鼓急，騑花蕩影舞衫多。老夫苦憶平生事，腸斷西遊趙李過。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


</body>
</html>