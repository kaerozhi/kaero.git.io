<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="梅村先生詩集序">梅村先生詩集序</h3>
<p>余老歸空門，不復染指聲律，而頗悟詩理。以爲詩之道，有不學而能者，有學而不能者。有可學而能者，有可學而不可能者。有學而愈能者，有愈學而愈不能者。有天工焉，有人事焉。知其所以肰而詩，可以幾而學也。間嘗𧼈舉其說，而聞者莫吾信。頃讀梅村先生詩集，喟肰歎曰：嗟乎！此可以證明吾說矣。</p>
<p>夫所謂不學而能者，三侯垓下滄浪山木，如天鼓谷音，稱心而衝口者是也。所謂學而不能者，賦名六合，句取切偶，如鳥空䑕喞，循聲而屈歩者是也。此非所以論梅村之詩。梅村之詩，其殆可學而不可能者乎？夫詩有聲焉，宮商可叶也；有律焉，聲病可案也；有體焉，正變可稽也；有材焉，良楛可攻也。斯所謂可學而能者也。若其調之鏗肰，金春而石戞也；氣之熊肰，劒花而星芒也；光之耿肰，春浮花而霞侵月也；情之盎肰，草碧色而水綠波也。戴容州有言：藍田日煖，良玉生煙。可望而不可置于眉𥈤之間。以此論梅村之詩，可能乎，不可能乎。文繁勢變，事近景遙，或移形于跬歩，或縮地于千里。泗水秋風，則往歌而來哭。寒燈擁髻，則生死而死生。可能乎，不可能乎。所謂可學而不可能者，信矣。而又非可以不學而能也。以其識趣正定，才力宏肆，心地虚明，天地之物象，陰符之生殺，古今之文心名理，陶冶籠挫，歸乎一氣，而咸資以爲詩。善𦘕馬者曰：天閑萬廐，皆吾師也。安有撑腸䨓腹，蟬吟蚓竅，而謂之能詩者哉？玄黃金碧，入其罏鞲，皆成神丹。而他人則爲掇拾之長物。么絃孤韵，經其杼軸，皆爲活句，而他人則爲偷句之鈍賊。參苓不能生𣦸人，朱鉛不能飾醜女。故曰：有學而愈能，有愈學而愈不能。讀梅村詩者，亦可以霍肰而悟矣。</p>
<p>竊嘗謂詩人才子，皆生自間氣，天之所使以潤色斯世，而近𥜥則多出詞林。肰自高靑丘以降，若李賔之、楊用修者，未易一二數也。豐水有𦬊，生材不盡，而産梅村于隆平之後，以錦繡爲肝腸，以珠玉爲咳唾，置諸西淸東序之間，俾其鯨鏗春麗，眉目一世。輇材小生，不自度量，猥欲以煩聲促節，流漂嘈囋，爭馳尺幅之上，豈不誖哉！余故略舉學詩之說，以引其論。世之踸踔短垣，呼囂相命者，聞余言固將交綏引去。而余以老　才盡，目瞪吻燥，自詭于儛書焚筆者，庶亦可以有辭也。</p>
<h3 id="季滄葦詩序">季滄葦詩序</h3>
<p>甲午中秋，余過蘭江，滄葦明府訪余舟次，譚余所輯列朝詩集，部居州次，累累如貫珠。人有小傳，𧼈舉其詞，若數一二。余卹肰心異之。硯祥告我曰：滄葦購得此集，繙閱再三，手自採纈，成大掌簿十帙，雖書生攻兎園冊專勤無如也。視事少間，發憤讀書，丹鉛金矢，案牘交互，午夜伊吾，與銅籖聲相應。其爲詩，劌心鉢腎，茹古吐今。必欲追配作者。願就正于夫子。而未敢輕出也。余問諸滄葦，弗應。從硯詳再索得之。信滄葦之雄于詩也。</p>
<p>今夫人之稱詩者，眉目不同，興㑹各異。設壇分墠，互相甲乙。遠則追隨秦雒。近則跳浪越楚。縱極其精神才力。橫度㨗出，不過滅沒于二百年來名人魁士沉淵洑流之中，亦成其爲今人之詩而巳矣。三百篇以後，騷雅具在。太史公曰：國風好色而不淫，小雅怨誹而不亂。此千古論詩之祖。劉彦和蓋㴱知之，故其論詩曰：軒翥詩人之後，奮飛詞家之先。三百篇變而爲騷，騷變爲漢魏古詩。根抵性情，籠挫物態，高天㴱淵，窮工極變，而不能出于太史公之兩言。所謂兩言者，好色也，怨誹也。士相媚，女相說，以至于風月嬋娟，花鳥繁㑹，皆好色也。春女哀，秋士悲，以至于白駒刺作，角弓怨張，皆怨誹也。好色者，情之槖籥也；怨誹者，情之淵府也。好色不比于淫，怨誹不比于亂，所謂發乎情，止乎義理者也。人之情眞，人交斯僞。有眞好色，有眞怨誹，而天下始有眞詩。一字染神，萬刦不朽。鍾記室論十九首，謂驚心動魄，一字于金。大白歎吾衰不作，子美矜得失，寸心皆是物也。今不讀古人之詩。不知其言志永言。眞正血脉。而求師于近代。如躄人之學步。如傖父之學語。其不至于𦊰足沓舌者。則亦鮮矣。</p>
<p>滄葦之詩。意匠㴱發脉厚。才情飈迅。意思霞舉。䇿驥足于脩途。可以無所不騁。而迂轡弭節。退而欲自負于古人。世之無眞詩也久矣。以滄葦之才，好學㴱思。精求古人之血脉，以追遡國風小雅之指要。詩道之中興也。吾有望焉。余觀滄葦就正之雅意。知其不以面䛕責我也。爲申言學古之說，以有合焉。且以有進焉。昔者蘇子瞻兄弟旣舉進士。子瞻官鳳翔，寄子由于長安。其詩曰。遙知讀易西牕下。車馬敲門定不譍。古人榮進之初，讀書尚志。其厚相期待如此。今之君子知此意者鮮矣。余之期滄葦以有成者如此。不獨以其詩也。</p>
<h3 id="施愚山诗集序">施愚山诗集序</h3>
<p>西昌陳子伯璣來告我曰：宛陵施愚山先生，今之梅聖俞也。聖俞之詩，得歐陽子之文而益顯。今愚山不敢自定其詩，而有待夫夫子衡也。敢助之以請，夫子其無辭。余受而卒業，誦詩而論其世，蓋三歎焉。</p>
<p>昔者隆平之世，東風入律，靑雲千呂。士大夫得斯世太和，元氣吹息而爲詩。歐陽子稱聖俞之詩，哆肰似春，凄肰似秋，與樂同其苗裔者，此當有宋之初，盛運會使肰，而非人之所能爲也。兵興以來，海內之詩彌盛，要皆角聲多，宮聲寡，陰律多，陽律寡，噍殺恚怒之音多，順成嘽緩之音寡，繁聲多破，君子有餘憂焉。愚山之詩異是，鏘肰而金，溫肰而玉，詘拊搏升朱，絃淸汜，求其爲衰世之音，不可得也。歐陽子曰：樂者，天地人之和氣相接者也。地氣不上應曰雺，天氣不下應曰霧。天地之氣不接，而人之聲音從之。愚山當此時，能以其詩迴幹元氣，以方寸之管而代伶倫之吹律，何其雄也！記曰：溫柔敦厚，詩之敎也。說詩者謂雞鳴沔水。殷勤而規切者。如扁鵲之療太子。溱洧桑中，咨嗟而哀歎者。如秦和之視平公。病有淺㴱。治有緩急。詩人之志在救世。歸本于溫柔敦厚一也。愚山視學齋魯祠伏生旌孫明復。石介享鐵司公七公。嘘枯吹燼。廣厲風敎，敦伐木友生之義，哭顧夢游之䘮，瓦燈敝帷，過時而悲。溫柔敦厚之敎，詩人之鍼藥，救世愚山。蓋身有之，詩有之，神之聽之，終和且平。和平而神聽，天地人之和氣所由接也。其斯以同樂之苗裔，而爲詩人救世之詩也與？陳子曰：詩爲樂之苗裔，衡聞之矣。審樂音以論世，本詩敎以救世。大哉斯言，殆歐陽子之所未及也。請授簡書之，以爲愚山詩序。</p>
<h3 id="宋子建遙和集序">宋子建遙和集序</h3>
<p>宋子子建盡取六代三唐之詩，句比字櫛　聲属和，名之曰遙和集，而請余爲序。夫和詩而次韵。非古也。次韻而盡古人之詩。尤非古也。國初沿元季餘風，高棅、張楷之流，徧和鼓吹三體、瀛奎諸集，浩汗曼衍，盈箱𠑽宇。迄于今邯鄲之歩巳窮，兎園之冊盡齾。有識者遇之，咸睨而弗顧也。子建亦何取而爲是哉。</p>
<p>竊謂和古人之詩。其難有三。牢籠古今。極命庶物。沿流溯源。文從字順。古人之學也。無其學而捃拾撦割撏剝剽略枝梧如窮子之博易。如貧女之縫紝。爲陋而巳矣。區明風雅。別裁僞體。標舉興會。萌茁時運。古人之識也。無其識而彷竊逐響尋聲。拍肩取道。如水母之傭目。如屈䖝之循枝。爲愚而巳矣。擺落悠悠。望古遙集。晞髮咸池。濯足東海。古人之志也。無其志而聒噪夢囈歌哭。狂易叫囂。如豕腹之彭亨。如蠅聲之喧沸。爲妄而巳矣。子建器資敏。學殖厚。其識其志又足以發之。窮年屏力。掉鞅詞壇。遂能含咀百家。籠挫千古。馳騁下上。而不蹈夫三者之病。又何疑哉。</p>
<p>古之和詩者。莫善于江淹。江之言曰。蛾眉詎同貌。而俱同于魄。芳草寧共氣。而皆悅于魂。論詩而至于動魄悅魂。精矣微矣。推而極之。三百篇騷雅以迄唐後之詩。皆古人之魄也。千秋巳往，窮塵未來，片什染神，单詞刺骨，揚之而色飛，沉之而心𣦸，非魄也，其魂也。鍾嶸之稱十九首驚心動魄，一字千金，正此物也。如其不爾，則玄黃律呂，金碧浮沉，皆象物也，皆𣦸生也。雖其駢花麗葉，餘波綺麗，亦將化爲陳羮塗飯，而矧其諓諓者乎。子建所和之詩，皆魄也，有魂焉以尸之。經營將迎，意匠怳忽。所謂動魄悅魂者。江氏能言之，而子建能知之。後之和詩者，其可爲標表巳矣。</p>
<p>余于子建之詩，𧼈舉之未能詳也。姑述其䛕聞以質之，且爲學詩者告焉。或曰：昔者陳思王游魚山中，夜聞天樂悽惋，寫而傳之。梵音流于中土，蓋自此始。此遙和之精者也。宋子慕思王之才，遂與同字。昔子建之所和，梵天之樂也。今子建之所和，人世之音也。今也不思王之儗，而比量于高張諸人，何斤斤也。余蹶肰而起也，有是哉！并書之以爲序。</p>
<h3 id="宋玉叔安雅堂集序">宋玉叔安雅堂集序</h3>
<p>萊陽宋先之、與余爲縞紵交。先之稱其家世勲。有二才子。玉叔尤雄駿。陵谷遷改。宋氏長老取次彫謝。玉叔遂以文章氣誼。羽儀當世。辛丑夏。余過武林。俛仰今昔。悽肰有雍門之悲。巳得盡讀其詩文。而玉叔属余爲其序。</p>
<p>余故不知其詩。强仕巳後受敎于鄕。先生長者流聞臨川公安之緒言。詩之源流利病。知之不爲不正。家世與弇州游，好㴱悉其晚年追悔，爲之標表遺文，而抉擿其指要，非敢以臆見爲上下也。今之結儔附黨羣而相噪者，祖述弇州之初學，掇拾其嘔噦之餘，以相薦揚。諺有之：海母以蝦爲目。二百年來，俗學無目。奉嚴羽𨜮、高廷禮二家之瞽說，以爲蝦目。而今之後人，又相將以俗學爲目。由達人觀之，可爲悲憫。此其說在羣兒之雹論也。羣兒不識珠，見雨雹焉，以爲珠也，掬而藏之，俄而無餘質矣。有大長者，富有寳珠，羣兒相與噪曰：此雹也，非珠也。雜肰抵而去之。其黠者則又咻曰：果珠也，安知吾昔日之雹非長者之珠。長者心目了肰自信其爲珠。羣兒論雹爲珠。論珠爲雹。喧呶䀨耳。都盧一笑而巳玉叔之詩長者之寳珠也。一以爲隋矦。一以爲泉客。其光可以照乘。而其餘可以彈鵲。其爲珠不爲雹，不待有目者而後知也。肰而羣兒之雹論。日喧呶而未巳。羣兒固不能指雹以亂珠。而抑將假長者之珠以蓋雹也。玉叔雖自信其珠。其若之何。</p>
<p>吳門葉襄聖野。吾徒之知言者也。其序玉叔之詩曰。天才儁朗。逸思雕華。風力旣遒。丹彩彌潤。陶寫性靈。抒寄幽憤。聲岀宮商。情兼雅頌。其詩人之雄乎。聖野之頌玉叔。可謂信而有徵矣。玉叔櫝長者之寳珠。慨肰自信。登壇立墠。一掃羣兒之雹論滄海橫流。庶有豸乎。肰此言自余發之。彼以我將易置將師空其壁壘也。其羣噪將益甚。而吾所稱引葉生者。窮老逢掖。墓木巳拱。不若膏唇拭舌之流。可以助予也。此亦蘄乎玉叔之自信而巳矣。夫士固未有不自信而能单出獨樹卓立于今古者也。</p>
<h3 id="王貽上詩集序">王貽上詩集序</h3>
<p>神廟庚戍之歲，偕余舉南宮者，關西文太淸、新城王季木、竟陵鍾伯敬，皆雄駿君子，掉鞅詞壇。太淸博而奥，季木瞻而肆，踔厲風發，大放厥詞。太淸贈季木曰：元美吾兼愛，空同爾獨師。蓋其宗法如此。而伯敬以幽閒隱秀之致，標指詩歸，竄易時人之耳目。迄干今輇材諷說，簸弄研削，莫不援引鍾、譚，與王、李、徐、袁分茅設蕝。而關西、新城之集，孤行秦齊間，江表之士，莫有過而問者。三子之才力，伯仲之間耳，而身後之名，飛沈逈絕，殆亦有幸有不幸焉。千秋萬歲，古人所以㴱歎于寂寞也。</p>
<p>季木歿三十餘年，從孫貽上復以詩名鵲起。閩人林古度詮次其集，推季木爲先河，謂家學門風，淵源有自。新城之壇坫大振於聲銷灰燼之餘，而竟陵之光燄熸矣。余蓋爲之撫卷太息，知文苑之乘除有刦運叅錯其間，抑亦可以觀天咫也。嗟夫！詩道淪胥，浮僞並作，其大端有二：學古而贋者，影掠滄溟、弇山之賸語，尺寸比儗，此屈歩之蟲，尋條失枝者也。師心而妄者，懲創品彚，詩歸之流𡚁，眩運掉舉，此牛羊之眼，但見方隅者也。之二人者，其持論區以別矣。不知古學之由來，而勇於自是，輕於侮昔，則亦同歸於狂易而巳。貽上之詩，文繁理富，銜華佩實，感時之作，惻愴于杜陵。緣情之什。𦆑綿於義山。其談萟四言。曰典。曰遠。曰諧曰則。沿波討源。平原之遺則也。截㫁衆流。杼山之㣲言也。別裁僞體，轉益多師，艸堂之金丹大藥也。平心易氣。耽思旁訊。㴱知古學之由來。而於前一人者之爲。皆能洮汰其癥結。祓除其嘈囋。思㴱哉小雅之復作也。微斯人其誰與歸。貽上以余爲孤竹之老馬。過而問道於余。余遂趣舉其質言以爲敘。</p>
<p>往余嘗與太靑季木論文東闕下。勸其追遡古學。毋沿　於今學而不知返。太靑喟肰謂季木曰。虞山之言是也。顧我老不能用耳。今二子墓木巳拱，聲塵蔑如。余八十昏忘，値貽上代興之日，向之鏃礪，知巳用古學勸勉者，今得子身親見之，豈不有厚幸哉。書之以慶余之遭也。</p>
<h3 id="周元亮賴古堂合刻序">周元亮賴古堂合刻序</h3>
<p>癸巳春，余游武林，得元亮淸漳城上四章，讀而歎曰：余與元亮別八年矣，久不見元亮詩，不謂筆力老蒼，感激悲壯，一至于此。今年相遇吳門，乃盡見其賴古堂諸刻，情㴱而文明，言近而指遠，包涵雅故，蕩滌塵俗，卓肰以古人爲指歸，而不墮入于昔人之兎徑與近世之䑕穴，信元亮之雄于詩也。</p>
<p>或曰：子之推評元亮也，其旨要可得聞乎。余告之曰有本。古之爲詩者有本焉。國風之好色。小雅之怨誹。離騷之疾痛叫呼。結轖於君臣夫婦朋友之間。而發作于身世偪側時命連蹇之會。夢而噩。病而吟春。歌而溺笑。皆是物也。故曰有本。唐之李杜光燄萬丈。人皆知之。放而爲昌黎。達而爲樂天，麗而爲義山，譎而爲長吉，窮而爲昭諫，詭灰奡兀而爲盧仝劉。又莫不有物焉。魁壘耿介。槎枒于肺腑，擊撞于胸臆。故其言之也不慚，而其流慱也。至于歷刦而不朽。今之爲詩，本之則無。徒以詞章聲病比量于尺幅之間。如春花之爛發，如秋水之時至，風怒霜殺，索肰不見其所有。而舉世咸以此相夸相命，豈不末哉。</p>
<p>元亮之爲人也，孝于親，忠于君，篤摯于朋友，巍肰巨人長德也。汲水城壞，張林宗抱其詩文，與二子淪水中。元亮兄弟行求其少子，載以歸家。于役返里，躬送之還中牟。其守漳也，故人門客在重圍中，相與登陴賦詩抗詞，同日無一人思解免者。藴義生風，緣情仗境，珪判而璋合，金舂而玉應。此元亮之所以爲詩也，而豈徒哉！</p>
<p>元亮近在樵川，痛詩道榛蕪，刻覆羽詩話，以風示海內。滄浪之論詩，自謂如那吒太子，拆骨還父，拆肉還母，而未嘗探極于有本。謂詩家玲瓏透徹之悟，獨歸盛唐，則其所矜詡爲妙悟者，亦一知半解而巳。余懼世之學詩者奉滄浪爲質的，因序元亮詩而梗槪及之。若其論詩之誤，俟他日篝燈剪韭，抵掌極論，而兹固未能悉也。</p>
<h3 id="賴古堂文𨕖序">賴古堂文𨕖序</h3>
<p>巳丑之春，余釋南囚歸里，盡發本朝藏書，裒輯史乘，得數百帙，𨕖次古文，得六十餘帙。州次部居，遺蒐闕補，忘食廢寢，窮歲月而告成。庚寅孟冬，不戒于火，爲新宮三日之哭，知天之不假我以斯文也。息心栖禪，皈依內典，世間文字，眇肰如塵沙積刦矣。越五年甲午，遇周子元亮于吳門，出賴古堂文𨕖属余是正，且請爲其序。</p>
<p>序曰：近代之文章，河決魚爛，敗壞而不可救者，凡以百年以來，學問之繆種，浸淫于世運，熏結于人心，襲習綸輪，醖釀發作，以至于此極也。蓋經學之繆三：一曰解經之繆，以臆見考詩書，以杜𢰅竄三傳，鑿空瞽說，則㑹稽季氏本爲之魁。二曰亂經之繆。石經托之賈逵，詩傳儗諸子貢，矯誣亂眞，則四明豐氏坊爲之魁。三曰侮經之繆。訶虞書爲俳偶，摘雅頌爲重複，非聖無法，則餘姚孫氏鑛爲之魁。史學之繆三：一曰讀史之謬。目學耳食，踵温陵卓吾之論，而漫無折𠂻者是也。二曰集史之繆。攘遺捨藩，昉毗陵荆川之集錄，而茫無鈎貫者是也。三曰作史之繆。不立長編，不起凡例，不諳典要，腐于南城 <sub class="note">皇明書</sub>，蕪于南潯 <sub class="note">人政尤</sub>，蹖駁于晉江<sub class="note">名山藏</sub>，以至于盲瞽僭亂，蟪聲而蚋鳴者皆是也。說文長箋行而字學繆，幾何原本行而曆學繆，冬𤓰瓠子之禪行而禪學繆。凡此諸繆，其病在膏肓湊理，而癥結傳變，咸著見于文章。文章之壞也，始于餖飣掇拾，剽賊古昔，極于驕僨昌披，偭背規矩，星移物換，霜降水涸，而賴古之𨕖始出。</p>
<p>是𨕖也，遡古學，搜繆種，窮雅故于經史，甄流別于文字，剪削枝葉，芟薙稂莠，恤恤乎其恐失也，愀乎悠乎其有餘思也。余讀之幡肰而喜，退而有憂焉。</p>
<p>何憂乎憂？夫學問之繆種，誠難于祓除，而文章升降之際，未易以𨾏手挽也。日者雲間之才士，起而嘘李、王之燄，西江爲古學者昌言闢之，闢之誠是也。而或者揚𣙜其持論。以爲敢于評古人。而易于許今人。抹殺文𨕖。詆諆文賦。非敢乎。某詩偪太白。某文過昌黎。非易乎。有敢心焉以評古。此則知古人之淺也。有易心焉以許今。此亦愛今人之薄也。塗車芻靈。象物也。耳目鼻口。象人也。有化工焉。有神理焉。非其象之謂也。規模韓柳。擬議歐曾。宗雒閩而祧鄭孔。主武夷而賔鵝湖。刻畫其衣𠜍。高厚其閈閎，龎肰標一先生之□言。而未免爲象物象人之似。則亦向者繆種之傳變，異候而同病者也。</p>
<p>嗟乎。目𥈤之論。其則不遠。口耳之間。相去幾何。余之憂亦元亮之憂。亦西江諸君子之憂也。徐巨源余通家稚弟。詒書往復。巨源不以爲不肰。父子不遠二千里爲其母乞銘。來商此事。値余赴急徵而返。日月逾邁。存歿迢肰。因元亮之請序。發其狂言。亦猶昔之思復于巨源千子者也。重爲告諸君子。余老矣。付以斯文。有元亮在。自今相與肆力古學，發皇蕩滌，煥肰與唐宋同風。余得慗執其緒言。自附于老馬之識路。其亦與有庸哉。</p>
<h3 id="申比部詩序">申比部詩序</h3>
<p>申長公維志者，故少師文定公之冢孫也。官南比部，執政張羅鉤黨，毒螫善𩔖，傳示風旨，嶷肰不爲動，遂受譙鐫以去。余聞而壯之。歸而杜門却掃，不關人事，名行益脩，學殖益厚，而聲律亦益工。吳之士友相率排定其詩凡四卷，而請余爲序。</p>
<p>余初入史館，謁文定于里第，禀承其訓辭，所謂昔我有先正，其言明且淸者也。晚而採詩于館閣，萬曆中，以文定爲首。追思太平，風流宰相，一觴一詠，翰墨游戲，皆乘載國家之元氣以出，流風餘韵，可以衣被百世，而况其孫子乎？比部之詩，鏘肰而珠圓，渾肰而璧合，玉瓚黃流，爲當世所貴重，而其源之出于文定也，余則能知而言之。</p>
<p>昔者歐陽永叔譜洛陽之花，以謂花之極其美，與夫癭木臃腫之極其惡，醜好雖異，而得分氣之偏，爲元氣之病則均。予甚以爲不肰。造化吉祥之氣，與國家休明之運，旁薄結轖，而鍾美于人物，必有奇絕殊尤者出於其間。草木之華，亦中氣之分也，而可以爲病乎？卷阿之九章，言鳳凰之鳴也，必曰于彼高岡；言梧桐之生也，必曰于彼朝陽。說詩者謂高岡集止之地，以喻國家陽被溫仁之氣，亦君德也。謂天地之正氣不宜限而自私者，亦過也。文定之事我神祖，卷阿之鳳凰也，比部則其長離鸑鷟也。來歌矢音，再世而其詩益昌，其爲艸木之華也亦大矣。由是而益知永叔之非通論也。</p>
<p>嗟夫！國家二百餘年，世習平康正直之俗人被溫柔敦厚之敎，比部之詩多出于黍離之後，雍頌爾雅，噍殺不作。梧桐之萋菶，鳳凰之雝喈宛肰，猶在尺幅之中。周家忠厚，仁及草木，吾夫子之所以歎豐𦬊也。論次比部之詩，而推本于文，定可以興，可以觀矣。蘇子有云：使天下之人相與勉爲忠厚，而恥爲媮薄，或由於此。斯余之志也矣。</p>
<h3 id="江田陳氏家集序">江田陳氏家集序</h3>
<p>余近輯列朝詩集，釐爲甲、乙、丙、丁四部，而爲之序曰：遺山中州集止于癸，癸者歸也。余輯列朝詩止于丁，丁者，萬物皆丁壯成實，大盛于丁也。蓋余𥨸取刪詩之義，顧異于遺山者如此。而閩中孝廉陳昌箕以江田詩乘示余，俾爲其序。</p>
<p>余觀陳氏家集，江山公伯康，洪武間任江山令，則甲集中人也。贊善公完、中書公登、侍講學士公全，登朝永、宣間，則乙集中人也。布政公崇德、敎諭公良貴，在成化中，則丙集中人也。太常少𨜮聮芳、兵侍郞省，在嘉靖、萬曆間，則丁集中人也。陳氏一門，歷三百年，簪纓不絕，蘭錡相望，又能以詩世其家。金、張舊業，七葉漢貂，視陳氏有媿色焉。班固有言：國藉十世之基，家承百年之業，士食舊德之名氏，農服先疇之𤱶畝，商循族姓之所鬻，工用高、曾之規矩。當國家綦隆盛治，流漢漂唐，久道化成，人，文滋茂燦肰三代同風。以陳氏一家徵之，豈不信哉！昌箕之輯是集也，其不獨以頌箕裘、誇閥閱，徘徊黍離麥秀之秋，而闡揚菁莪豐𦬊之盛，其意尤可感而傳也。</p>
<p>余採閩詩未獲斯集，多所闕遺；因昌箕之索序，喜得附名其後也，不敢以老髦辭。詩曰：昔我有先正，其言明且淸。自丁以上，江山諸公當之矣。又曰：子子孫孫，勿替引之。自丁以下，豈非昌箕之責乎？萬物盛於丙，成於丁，茂於戊。丁於時爲夏，夏，大也。於人爲四。强仕之年，年，幹也。自江山諸公以逮昌箕，於時爲夏。昌箕年方强，仕於幹爲丁。鴻朗莊嚴，富有日新。丁成而戊茂，將于是乎在。詩曰：武王豈不仕，貽厥孫謀，以燕翼子，百世之仁也。此又余所以竊取刪詩之義，敬爲江田之後人告焉。</p>
<h3 id="葉九來鋤經堂詩序">葉九來鋤經堂詩序</h3>
<p>余老歸空門，濶疎翰墨。歸子玄恭過而詫曰：鹿城婁水，才士蔚起，以探珠採玉爲能事。葦蕭之人至矣，能終爲驪龍之睡乎？余笑而不應。近世余以賞花諸記得呼子得下㫁句詩，禪誦之餘，挑燈長吟，癢癢肰如不自禁，久之乃已。少時葉子九來，以近刻詩見貽，開卷見得下敘，讀之而歎。斯所謂崑山之人以玉抵鵲者耶？玄恭之惎我，宜也。</p>
<p>九來爲童子時，背誦覆局賦詩，驚動長老。長而學益殖，才益老，杼軸性情，鈎貫風雅，爬梳于物情世變，七言歌詩尤爲夐厲，如徤馬在御，蹀蹀不能止。要其天才激越，鬱負秀氣，抉剔剽賊傭販之病，合于自肰呼、葛二子之序，庶幾似之。皇甫持正稱顧逋翁之詩，謂吳中太湖異石，洞庭朱實，華亭鶴唳，與虎丘天竺佛寺，鈎綿秀絕，出其中間。翕輕清以爲性，喣鮮榮以爲詞，故非對常所能及。崑山一峰，秀出海上，奇石空中，玲瓏漏穿，文人才子，飲食其輕清鮮榮之氣，玉膏金壺。涌出筆端。穿天心而出月脇。誠有如持正之所云。斯世之割剝補緝。翦紙花畵死水者。宜其日相倍而不能以幾及也。當勝國末。楊廉夫以風流儒雅主盟江左。崑山之傑出者。郭翼羲仲。袁華子英。呂誠敬夫。皆出其門。而鐵厓之道益尊。</p>
<p>余昬忘失學，九來以禮先一飯，俾敘其詩，有深愧焉。然鐵翁老不解事，酒後耳𤍽，塗膏醉墨，猶欲與諸子掉鞅決勝。余今爲啞羊僧慿軾以觀文戰。風檣陣馬，鯨呿鰲擲，髣髴齋鐘佛火間，日昃而歌，聊以送老，其暇逸過廉夫遠矣。書以敘九來之詩，竊以自幸。玄恭又何以惎我也。</p>
<h3 id="金爾宗詒翼堂詩草序">金爾宗詒翼堂詩草序</h3>
<p>嘉定有懷文抱負溫恭大雅之君子，曰金先生子魚。其子曰德開，字爾宗，以文行世其家。爾宗沒十餘年，其子熊士刻其遺詩三卷，而請余爲其序。往予獲交子魚、爾宗以執友事余，摳衣奉手，不命之進不敢進，訢訢抑抑如也。子魚沒，爾宗請余誌其墓，其事余益恭。今爾宗不幸早世，其子起士宗，懷節者，遭逢國難，早夜呼憤，竟以强𣦸其歌詩，爲人傳寫，位置于殷士周黎之間。蓋余之交於金氏者三世，其髫童毁齒荷衣出拜者，皆巳化爲古人，而余猶執筆而敘其詩，可歎也。</p>
<p>嘉定爲吳下邑，僻處東海，其地多老師宿儒，出於歸太僕之門，傳習其緒論。其士大夫相與課詩書，敦名行，父兄之訓誨，師友之提命，咸以䛕聞寡學，叛道背德爲可恥。爾宗爲子魚之子，胚胎前光，得以服事其鄕之孝秀，若唐叔遠、婁子柔、程孟陽者，濡染其風尚，而浸漬其議論。蓋其學問不出于家庭唯諾几席杖函之間，而話言誦習巳超肰㧞出于俗學矣。其爲詩故未嘗矜辨博獵新詭。求以自異於人。顧其情眞。其詞婉。雍頌諷歎。行安而節和。遠不違唐人之聲律。而近不失鄕里名家和平㴱穩之矩度。譬諸王謝子弟。風流吐納。望而知非俗子。固不待揄長裙。躡高𡲆。以奇服盛飾爲能事也。嗟乎！斯世之俊民才子，含靈挺生者，皆天地之間氣也。世之隆也，天地精英之氣，韞結而爲崑山之玉，合浦之珠，精神渾圓，輝藪澤而見山川。子魚之沒，有爾宗焉。非與？迨其降也，天地精英之氣，刻露而爲赤堇之銅，都山之鐵，光芒騰上，干星文而沸江水。爾宗之後，有懷節焉，非與？夫以嘉定之多君子，讀書修行，涵養藴蓄，百有餘年，風流弘長，餘分閏氣，演迤旁薄，猶濬發爲爾宗父子。自古在昔，先民有作，君子之澤，焉可誣哉！</p>
<p>世之攬斯集者，尚有考于余言，其有感于老成典刑。如孔北海之見虎賁者。亦必爲之慨肰而流涕也。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


</body>
</html>