<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="卓去病全集序">卓去病全集序</h3>
<p>嗚呼！士之求用於世也，必有所挾以自重；而世之用士也，亦必視其所挾者以重士。于是乎士之所挾者，有倍稱之息，而無折閱之憂。及其兩不相遇也，士之有挾者，往往困于資地，不能自出其藴蓄以干人主。人主之求士者，亦往往限于士之資地，不能自出其耳目以相士，而其相遇而不相當也。以賈生之才，遭逢聖世，人主置之前席，咨嗟歎息，而不能不困于長沙。以九江祝生奮史魚之節，發憤懣，譏公𨜮，而不能與車丞相、桑夫人爭一言之遇合。又况于吾友去病，連蹇塲屋，陸沉下僚，終其身望高門省戸數十步間，邈肰如天漢者乎。</p>
<p>嗚呼！去病其志潔，其識堅，其風骨孤峭側出，無所附麗。以通經汲古爲其學，以致君澤民爲其志。藐肰書生，講求國家兵農禮樂要務。萬曆間，河決澶淵，賣田得百金，爲老丁生治裝，令巡行河決口，訪問利害，著河渠書若干篇。宗黨咸目笑之，弗顧。推去病之意，以爲他日遇主，如宋之范仲淹，人主開天章閣，給筆札，令條上天下事，如南宋之陳亮，布衣上殿，天子使執政召問從何處下手，庶幾揚眉抵掌，傾嚢倒𢇮，盡出生平所學，衣被海內。安能飾竿牘，工鞶帨，與小夫壬人爭利便目𥈤間乎。遇益左，家益貧，迂疎潦倒，不能自振。其位置日益高。晩年謫李雲中，督師陽羡。盧公持節開府。去病居属末。舒雁行列。執手　上謁。巳悉謝諸大吏。延致後堂。衣襃踞上坐。爲盧公陳說數目。挿卜制馭事宜。畫灰借箸。目直上指。盧公摳衣拳手。奉敎唯謹。間請問天下大計。去病盱衡大言，當今能指揮謀㫁，申撻伐而闢蹙國者，虞山一人而巳。余猶坐閣訟頌繫請室，盧公裁書布幣，承問起居，其嚴重去病如此。嗚呼。國家緩急需士，猶疾病之需藥也。去病之所諳曉者，醫經經方，其所儲待扶元起𣦸之藥也。而世之所嗜。膏粱芻豢也。膏粱芻豢。可以養生。而不可以療病。今唯膏粱芻豢之是甘。而上醫之藥方屏棄而不一試。病已殆矣。乃號咷博求。兾幸一中。於是乎舊醫之乳藥。下醫之毒劑。漫嘗雜進。而病馴至于不可爲。世之薄去病者。親見楊子雲祿位容貌不足動人。聞我之論。其不揶揄而大笑者亦鮮矣。一葉落而知秋。一壺氷而知寒。一士之用舍。有關于國家之大故。非識微之君子。其孰能知之而信之矣乎。讀去病之文者。其尚以余言求之百年而後㴱思尚論。想見其爲人。亦必有知余之廢書歎息。泣下沾襟而不能自巳者。若其文之雄徤㴱厚。方駕作者。去病固不自以爲能事。而讀者亦不當以此多去病也。</p>
<p>去病之歿。在崇禎甲申之十一月。後九年歲在癸巳。其子人臯始彚其全集。鏤板行世。而虞山友人錢某爲其序。</p>
<h3 id="耦耕堂詩序">耦耕堂詩序</h3>
<p>崇禎癸未十二月，吾友孟陽卒于新安之長翰山。又十二年，歲在甲午，余所輯列朝詩集始出。孟陽詩居丁集中，實爲眉目。而余爲小傳以引其端，頗能推言孟陽之所以爲詩，與其論詩考古之指意。於時風人詞客，希風說響者，咸相與欷歔愾歎，恨當吾世不得一見孟陽，又恨不得盡見孟陽之詩。於是嘉定二金子治、文渭師從其壻孫介繕寫松圓集以後詩文曰耦耕堂集者，鏤板行世，而属序之。</p>
<p>敘曰：耦耕在虞山西麓下，余與孟陽讀書結隱之地也。天啓初，孟陽歸自澤潞，偕余棲拂水磵，泉活活循屋下，春水怒生，懸流噴激，孟陽樂之，爲亭以踞磵右，顔之曰聞詠。又爲長廊，以西北山，行吟坐臥，皆與山接。朝陽榭、秋水閣次第落成。於是耦耕堂之名，遂假孟陽以聞於四方。</p>
<p>旣而從形家言，斥爲墓田，作明發堂于西偏，而徙耦耕堂于丙舍，以招孟陽。廬居比屋，晨夕晤言，其游從爲最密。辛巳春，約游黃山，首塗差池，歸舟値孟陽於桐江，篝燈夜談，質明分手，遂泫肰爲長別矣。此集則自天啓迄崇禎，拂水卜居，松圓終老之作。總而名之曰耦耕者，孟陽之志也。余與孟陽相依于耦耕者，前後十有餘載。孟陽歸新安，余遂彳亍里居。羽書旁午，師命促數歲時展省一再至山中，視所謂耦耕堂者，巳邈肰如傳舍矣。孟陽歿而國變，熸餘生殘骸，求死不得，土梗偶泊，松楸僅存。往者山堂磵戸，筆牀茶竈，綠尊紅燭之樂，驚魂噩夢，瞥肰不能一至，僅于孟陽詩句彷彿見之耳。䘮亂廢業，歸心空門，世間文字，都不省憶。惟孟陽淸詞麗句，尚巡畱藏識，中南𠜍越，吟嘲諷詠。因而迴思昔遊，一話言，一談笑，顯顯肰猶在耳目。孟陽誦持首楞嚴經，聞雞警悟，于篇什中毎有省發。由今觀之，吾兩人之遊跡，雪泥鴻爪，巳茫肰如往。刦事此經中，前塵分别，交蘆中空。佛言如寤。時人說夢中事。豈虚也哉。後之君子讀孟陽之詩。追尋吾兩人遊跡。一切皆前塵影事。觀匿王之恒河。攬演若之朝鏡。以孟陽之詩當伽陀祗夜。而不徒以聲病格律相比量也。則庶乎其可矣。</p>
<p>余旣衰且廢。孟陽墓田有宿草。不能往哭。又不能料理其遺文，而以累二金子，余則有餘愧矣。𢰅文懷人，摩娑靑簡，藏山逝川，聖人亦未免有情，而况于余乎？嗟乎！此余所以敘耦耕堂之集，援筆淸淚，輟簡而不能舍肰者也。</p>
<h3 id="李貫之先生存餘稿序">李貫之先生存餘稿序</h3>
<p>宋元以來，學者窮經讀書，確有師承。幼而學，壯而成，老而傳，端序，經緯精詳，次第具在。宋學士之誌曾魯者，如金科玉條，不可更易。世降道衰，敎學偏背，煩蕪之章句，熟爛之時文，剽賊傭賃之俗學，耳食目論，浸淫熏習，而先民辨志敬業之遺法，不可以復考矣。迨其歿也，世益下，學益駁，䛕聞曲見，橫騖側岀，聾瞽狂易，人自爲師。世所號爲魁士碩儒。敢于嗤黜謨誥，鐫彜經傳，大書濃抹，以典訓爲劇戲。馴至于黃頭邪師，彌戾魔属，充塞抗行，交相裊亂，而斯世遂有陸沉板蕩之禍。嗚呼。學術之失也，以其離聖而異軀，捐古而近習。方其濫觴也，朱黃丹鉛，鑽𥿄弄筆，相與簸弄聰明，貿易耳目。而其極也，經學蠧，人心圯。三才五常，各失其所。率獸食人，于是焉始。古者謂之非聖無法。學非而博，順非而澤，以疑衆者，誅不以聽，豈過也哉。</p>
<p>有明萬曆中，江陰有儒者曰李君貫之，𦒿年壹行，强學好問之君子也。其殖學以六經爲根抵，以程朱爲繩尺。當斯世邪說橫議，橫流瀹亂之日，仞其師說，强立不返，沒身而巳者也。貫之沒二十有餘年，其孫成之刻其遺文，請序于余。嗚呼！貫之之文具在，論不越尺幅，辭不辨枝葉，寧樸而無冶，寧直而無游，寧狹而無夸，其功則記覽講貫，其文則布帛菽粟。文中子言：顔延之、王儉、任昉有君子之心焉，吾貫之其殆庶乎。取貫之之文，儷諸世之剪刻鞶帨、裁紅暈碧者，我故知其無與。以逢衣淺帶之士，守老師宿儒之學，螢乾蠧死，頭童齒豁，下上數百年，獨抱夫神徂聖伏，邪說誣民之憂，胥天下奔約枉矢，交流羣射，確乎其不與易也。一閧之市，必立之平；一卷之書，必立之師。相子之命，兔園之冊，隱肰與殘經絕學相爲終始。非表微之君子，其有能知而思、思而懼焉者乎？</p>
<p>貫之與余游，明燈張席，憂心京京，未嘗不廢書而歎。余序貫之之集不𧼈，舉其文而極論敎學之廢興，詞煩而不殺者，貫之之志也。貫之名如一，藏書萬卷，著禮記緝正若干卷，亂後咸燬兵火，成之於刦灰焚蕩之餘，收拾餘燼，鏤板家塾，庶幾乃祖之緒言不墜于地，可謂有志者也。</p>
<h3 id="蕭伯玉春浮園集序">蕭伯玉春浮園集序</h3>
<p>余每與伯玉晤語，移日分夜，談諧間作，顧不恒商確文字，間或微言評泊，相視目笑而巳。天啓初，余在長安，得伯玉愚山詩，喜其煉句似放翁，寫置扇頭。程孟陽見之，相向吟賞不去口。伯玉每得詩文，矜重藏丹黃㸃勘，比于歐蘇諸集，彼此落落，固未嘗盱衡扺掌，以文人相命肰。而兩人聞之，交相得也。䘮亂甫息，伯玉遣石濤僧遺書。勸以研心內典。刋落綺語。余方箋註首楞嚴。謝絕筆墨。報書曰。如兄約久矣。書往而伯玉巳不及見。肰吾兩人文字之交。其終始如此也。今年夏五。伯玉之猶子伯升。蒐輯遺文。属余刪定。且爲其序。余得而論次之。</p>
<p>伯玉之詩。體氣淸㧞，瘦勁奡兀，取法涪州。向謂今體似放翁者，餘波綺麗，偶肰合耳。又尚簡奧，標新領異，取材于劉義慶、酈道元，離奇輪囷，孤行側出，則陸魯望、司空表聖之流也。以審音之法喻之，廣塲法曲，五音紛會，孤桐么絃，逈絕烟杪，誠難與絲肉競奮，娛心順耳。若夫魚山空宵，衡岳靜夜，烟蓋停氛，燈帷靜燿，峻壁之龍吟潛戞，半峰之猿梵遙呼，人世之繁音促節，夫安得而與焉？以此評伯玉之詩文，其庶矣乎。肰！余之知伯玉者，蓋不盡于此。西江儒者以道學爲敎，而伯玉則歸心佛學，芟薙枝葉，卽姚江諸公改頭換面者，亦不欲過而問焉。諸所悟解，以了義爲宗，以唯心爲鏡，不以性掩相，不以實掩權，不以圓融掩行，布坊禪講之末流，掃邪僞之惡網，㴱心苦語，低眉努目，於敘楞伽、評雪浪之文，識法者懼有餘憂焉，而世之知伯玉者或寡矣。昔者法界之鏡弘演于圭山者，以裴公美助之發明也。止觀之宗大畼于荆溪者，以梁敬之助之治定也。末法晦䝉，正輪陵替，斯世無圭山、荆溪招揭日月，雖有淵才雅思若吾伯玉者，如車一輪，如鳥一翼，徒抱廓淸式遏之志而無以自展，漫漫長夜，其何時而旦乎？</p>
<p>嗟乎！斯集行，世之知伯玉者必多矣。推伯玉之志，雖復飛文掞藻，燄燄天壤間，亦將比諸須彌之螢火，𥘉不以斯文爲有無也。余故循而論之，以證明吾兩人文字之交，其有終始者如此。</p>
<h3 id="徐存永尺木集序">徐存永尺木集序</h3>
<p>崇禎巳卯，存永侍尊甫興公徵君訪余拂水。存永方綺歲，才藻麗逸，余以孝穆期之。後十餘年，存永偕陳開仲自閩過存，坐綘雲樓下，摩桫沁雪石，周視挿架，古史舊文，談興公與孟陽遊跡。余爲詩曰：高人有福先歸地，野老無謀但詛天。酒罷悲吟，欷歔别去。是歲綘雲樓災，存永寓書相三日之哭。又七年，以尺木集請序。</p>
<p>存永之詩，富有日新，至是而大就。哭曹能始長篇，述陽秋，詢琬琰，富矣哉，古良史也。往存永談閩詩，㴱推其友許有介。頃游南京，見有介詩，每逢佳處，爬搔狂叫，喜存永爲知言，乃愾肰命筆，爲其集序。乳山道士適來告曰：存永所居偪塞戎馬，宛委江雨，桑架礟車，播遷困厄。其詩當益工，所就殆不止此。嗟夫！讀有介之詩，知閩之才士與存永爭能，鬬㨗者後出而愈奇。聽乳山之言，卽存永一人之詩，所謂見新非故者，屢遷而未見其止。甚矣，人才之難盡，而斯人之文心靈氣，未可以終窮也。唐李牟吹笛。天下第一。所吹煙竹之笛。笛中第一。𤓰州江上。秋夜橫吹。寥亮逸發。爲牟生平吹笛第一。俄而鄰舟有客請吹河山可裂。鐵管可碎。意其蛟龍也。今存永有介之詩。皆笛中第一也。則未知孰爲李牟之吹耶。孰爲鄰客之吹耶。余之掩袖而聽者。其爲煙竹爲蛟龍。能一一而辨之耶。聽蛟龍之笛者。驚其入破呼吸盤擗以爲人。若夫雪山浴池之歌。大樹緊那之絃管。仙人狂醉。須彌踊沒。其視蛟龍之聲。不猶蠅聲之發于蚓竅耶。由是觀之。存永之詩不能盡存永。有介　之詩不能盡有介。而八閩與天下之詩。心師意匠。新新不窮。其不當以方隅之見坐井天而窺𨻶日也。亦若是則巳矣。白門之士就余論詩。遂有爽肰自失者。遂書之爲尺木集序三年笛裏。關山無恙。尚期與存永有介尊酒細論。開口而一笑也。</p>
<h3 id="唐祖命詩稿序">唐祖命詩稿序</h3>
<p>余同年友宣城唐君平，有才子曰允甲，字祖命。自其弱冠，才名藉甚，有詩數百篇。亂後詩益工，顧不肯盡出，謹刻其十之三四，而請余爲其序。余老且廢業，度無以厭祖命之意，逡巡不欲爲，而祖命請益力。</p>
<p>祖命，梅聖俞之鄕人子弟也。葢嘗讀歐陽公敘聖俞之詩，略舉祖命之生平，而考其近似，則有不勝慨肰者。歐陽公謂聖俞少習于詩，自爲童子，出語巳驚其長者，則祖命似之。聖俞累舉進士，困于州縣，年五十猶從辟書。祖命起家中翰，遭讒放黜，䘮亂屏退，長爲旅人，而年亦巳五十矣。與聖俞資望不一，而其寥落不偶，未嘗不似。歐陽公稱聖俞之詩，長于本人情狀風物，英華雅正，變態百出。祖命富于庀材，工于使物，雲譎波詭，聞見疊出，固未嘗規摹聖俞。而所謂感人之至，與樂同其苗裔者，未嘗不求其似之也。其有不同者，聖俞生有宋百年全盛之時，朝著寧謐，四彜賔服，其仕宦連蹇，志氣不獲伸者，獨聖俞一身窮。故其憂思鬱積、覊愁感歎之言，可以矢詩遂歌，發作馳騁。而其友若歐陽公、謝景初者，可以收藏𩔖次，盡得其文詞。若吾祖命者，遘㑹陽九遭逢亂離，以其曤目喑口、蜇吻裂鼻、彈舌擊齒之苦，攢聚偪塞，盡託于詩。詩雖工，固有所不能盡。而又不得不盡也。則姑以篋衍爲府藏。以扁鐍爲城塹。出其十之三四。爲墨子之木鳶。而閟惜其所謂五六者。爲魯府之大弓寳玉。其所出之三四。固巳足擺磨跳踔。驚動海內。其所閟藏之五六。雖其哆兮似春。凄兮似秋。能與聖俞上下追逐。而世固無由而知之也。嗚呼。聖俞之詩。歐陽公以爲窮而後工。不知夫祖命之詩之工。至于不能自有其詩。而其窮始極。斯尤可悲也巳。</p>
<p>余游留都。與祖命執手。祖命別余之溧水。而遣平頭褁糧以候余文愍而與之酒。平頭告我曰。主人孤裝垂槖。每夜有光怪岀書簏中。余曰：嘻！此文字之祥，豐城之劒，氣屬斗牛，其躍而出也不遠矣。歸語爾主，吾當重爲之序，而蘸筆以俟之。</p>
<h3 id="梅杓司詩序">梅杓司詩序</h3>
<p>余採詩於宛陵，得梅氏禹金、季豹、子馬之詩，喜聖俞風流于今未墜，因以想見諸君子𢋫歌矢詩，皆在有宋聖明承平閒暇之日，爲之撫卷三歎也。而杓司來游吳，復見其詩，知梅氏一門之詩，散華落藻，總萃杓司。而杓司生當亂離，顚頓結轖，鍾儀之南音，莊舄之越吟，詩餘飮罷，時時于筆墨之間見之，則其視昔之君子，尤可感也。杓司每過余論詩，請余評隲，則余得而言之：</p>
<p>夫詩之爲道，駢枝儷葉，取材落實，鋪陳揚厲，可以學而能也。劌目鈢心，推陳援新，經營意匠，可以思而致也。若夫靈心儁氣，將迎怳忽，禀乎天性，出之天肰。其爲詩也，不矜局而貴，不華丹而麗，不釣𣗥而遠，不衫不履，粗服亂頭，運用吐納，縱心調暢。雖未嘗與捃撫搯擢者炫博爭奇，而學而能，思而致者，往往自失焉。杓司之詩，葢實有之。昔者東晉之世，王謝子弟，靡不揄長裙，躋高𡲆，胡牀麈尾，高自標置。至今遊冶城者，訪烏衣馬糞故事，猶爲嚮往。况金陵定鼎，豐水有𦬊，宛陵之梅，條葉被澤。則梅氏之在今日，亦猶昔之王、謝也。且杓司盛年積學，川渟嶽峙，人之期許，與其所自許者非小。</p>
<p>桑海雖殊，家風未艾。余固知窮冬沍寒，當不與寓木蔓草俱盡也。援採詩之例，以杓司一編，附禹金諸賢之後，謂爲家之瑤環，國之琬琰也，豈不美哉！時江左名輩，屈指過江人物，必以杓司爲第一流無疑。倘以余言爲職志乎？</p>
<h3 id="范長倩石公集序">范長倩石公集序</h3>
<p>昔在休明之世，吾吳徐武公、吳文定、王文恪諸公，以館閣鉅公操文章之柄，一時名賢輩出，若劉昌謨、楊君謙、劉廷美之流，浮沉郎署，迴翔藩臬，宏覽博物，含英吐華，殘編齧簡，映照湘素。降及正嘉文徵仲，以𦒿年長德，主盟詞苑。王祿之、陸子傳諸公，掞華落藻，前輝後光。國家當重熙累洽，人文化成，士大夫含章挺生，與天之𨜮雲，地之器車，榮光休氣，參兩叶應，豈偶肰哉？余通籍後，猶及見吳叅知文仲、范學憲長倩。文仲萬曆初已叅預詞人之列，溫文爾雅，詳視却步，有禮讓君子之風。長倩蔭藉高華，駘蕩流俗，晩視學政，在滇雲萬里之鄕，卒自放山水間以老。二君品第不同，方諸前哲，亦猶中郎之虎賁也。文仲故有集行世。長倩已沒二十年，其子𢰅次遺集而属余爲之序。</p>
<p>長倩少負淵敏，不純師，不屑如世間文人。尋行數墨，纉言𤥨句，以求當於作者。揮毫信腕，文不加㸃，游戲掉舉，放筆自笑，亦未嘗膏唇拭舌，自以爲能事也。諸天質多羅樹，香滿五十由旬，坐其下者，染香而不能去。雪山池中甄陀女歌聲柔輭淸淨，五百仙人皆心逸不自持。詩文之妙，固無事襞績鞶帨，而能使人口耳郵傳，色飛神解。以此評長倩之集，則庶幾近之。或曰吳中別集。弇山以降。卷帙動以百計。斯文豈足以盡長倩乎。嗟乎。斯文固不足以盡長倩。而長倩之風流亦非斯文之所能盡也。天平之山房櫳蔽𧇾。閣道邐迤。流丹韵碧。吐烟巒而駐月駕者。長倩之詩苑𦘕笥也。梨園子弟。舊舞新歌。唱商女之後庭。泣龜年之紅豆者。長倩之閒情麗曲也。劈窠倒薤。細字蠶書。禁扁樹楣。𦆑蛟龍而飛翬翟者。長倩之文心筆陣也。隴西之伉儷。詶贈芳華。天水之房幃。討論金石。玉臺彤管。唱予而和汝者。長倩之嚶鳴友聲也。肰則長倩之文章餘于天地間者。故巳不勝其多矣。而子猶存乎見少不亦遼乎。</p>
<h3 id="徐女廉遺集序">徐女廉遺集序</h3>
<p>嘉定徐女廉先生，名允祿，長於予十七年，同爲郡弟子員。郡守大校士廣塲歙，集女廉爲大司都講，褒衣方領　手濶步，諸生皆属目却行。女廉從衆中覓予，拱揖而言曰：此虞山錢受之也。今日乃得相見，幸甚！諸生皆視歸于予，肩踵駢躡，女廉徐執予手引去。旣而定交于崑山之西寺。用士相見禮曰：吾生四十年，方得一友，敢不重拜。禪房止宿，劇談，申旦屈指，一時名人勝流皆不可。女廉意轍搖手曰：假假，間有許可，或時論所蹈藉，掀肰顧視，意豁如也。女廉家食貧，妻子皆噉糠覈，敝衣苴履，泊肰自守。自爲諸生，不懷一刺干謁，意有所不與，賁育不能奪也。吳中名士，親䘮相弔唁，女廉曰：五十無車者，不越疆而弔人，吾有所制之矣。嘗就試之崑，崑人有王母䘮，諸生雜肰弔送，女廉弗往。巳而爲具召客，女廉踞上座，豪飮大嚼。人曰：昔者不弔，今日飮，如之何？女廉曰：弔則不弔，飮則飮，庸何傷？丙午試瑣院，表題失格，姻家譚生謀刺閨通外廉爲終試地。女廉正色曰：鑽徑竇，壞塲屋，得一舉子而䘮吾徐女廉雖𣦸不爲。明日拂衣去矣。其孤立行意，皆此𩔖也。女廉動止駘蕩，口語期艾，談及古今節義，及軍國大事，攝衣整𠜍，論辨蠭湧。滇南王給諫仲舉在官寓白門，班荆感慨，作直臣論以贈，仲舉讀之輒爲流涕。天啓辛酉，余官詹，端女廉貽書累數萬言，謂巳巳之役，徐元玉得謀國大局，而于廷益爲孤注。公等當早決大計，勸請南遷，定商家五遷之議，勿謂宋頭巾所誤。詞垣諸人咸吐舌弗能收，余心不以爲不肰，而未敢言也。甲申三月，戎政請臨，遣撫軍津撫趨具舟海道，倉皇錯迕，大命以傾。豈知夫憂危慮早，號呼助余，乃自二十年前一老書生發之女廉巳矣，歿而猶視其在此矣。嗚呼！女廉其束脩鏃礪，端正潔白，可以爲天子之大臣。其忠言奇謀，奮發建白，可以參天下之大議。若夫聳肩䇿足，描牙拊頦，文章議論，雄徤側出，雖其佩觽能解，操刀必割，或矯而過中，或抗而違俗，要亦可激揚末流，驚動惽俗。世有知女廉者，摩娑簡牘，想見其生平，鬚眉肝胆，離奇抑塞，如聞談笑，如接難駮，謂女廉不𣦸可也。</p>
<p>女廉旣終老不遇，二子永京，皆有才志，困阨章句，而長子巳前𣦸矣。門人潘潤曁，猶子士亮，能于沈灰餘燼，螢乾蠧老之餘，搜採遺集，傳諸靑簡，其風義有大過人者。余自惟以輇材後生，託女廉末契，酒酣已往，執手促膝，如魏武帝所記橋玄車過腹痛之語，丁寧鄭重，歷歷在耳。今老且廢矣，無以副亡友之緒言，而猶以殘生餘息，握枯竹鑚故𥿄慬而序其遺文。後之君子有因而知予者，亦將爲之喟肰而歎息也。</p>
<h3 id="徐季重詩稿敘">徐季重詩稿敘</h3>
<p>吾於春秋之世，得審樂者二人。延陵季子之聽秦風也，曰：此之謂夏聲。能夏則大，大之至也，其周之舊乎？師曠之占楚師也，曰：吾驟歌北風，又歌南風，南風不競，多死聲，楚必無功。何謂夏聲？寛裕肉好，順成和動之音是也。何謂𣦸聲？怨怒哀思，怗懘噍殺之音是也。是二聲者，生于人心，命乎律呂，而著見于國運之存亡廢興。兵家之勝敗。采葛伯越巴歈興漢，水調急而隋亡，入破繁而唐蹙，自古及今，未有易此者也。余老耄多忌諱，惡聞人間所稱引、越臺、吳井、谷應、月泉之詩，白楊荒楚，嗚號啁噍，若幽獨君之孤吟，若甘棠之㝠唱，䝉頭而避之，唯恐遺音之過吾耳也。</p>
<p>新秋病足，適袁子重。其來自鹿城，得徐子季重詩，伏枕聽之，忽肰而睡，渙肰而興。其悲凉，則玉衣石馬也。其忻喜，則櫻桃枤杜也。其激昻蹈厲，則笛裏關山。兵前草木也。徐而按其音節，其噌吰者，周景王之無射也；窽坎鏜鞳者，魏獻子之歌鍾也。有夏聲，無𣦸聲，當山崩鐘應之秋而啓陽至灰飛之律，此何祥也耶？或曰：弘、正之間，李賔之論詩，以宮聲爲主。徐子盛世公𨜮之餘子也，舍逢掖而爲遺民，豐水有𦬊，士服舊德，其詩應宮聲也，不亦宜乎？記稱師曠審音，先燻其目。居今之世，人盡師也。夫子其將以伏枕而聽，當子野之燻目歟？季札觀樂歸吳，閱百歲而化去。今子老矣，始有事于採風，以徐子爲靑蘋之末，奚爲不可？徐子之友歸子以其言告余，余曰：善哉！吾未之前聞也。吾方有幽憂之疾，未能用絲竹陶寫，聊假徐子之詩，以資吾之挾瑟鼓𦈢而巳矣。</p>
<h3 id="陳昌箕日記詩敘">陳昌箕日記詩敘</h3>
<p>閩中陳孝廉昌箕，公車北上，三過吳門，皆遣信相聞，贈答而不獲一面。今年落第歸，復修故事，以所爲日記詩属余評定，序而傳之。</p>
<p>嗟乎！國家當重熙累洽，闢門開窗之際，士之蹻褐趨時若昌箕輩者，如駿馬之嘶風，如雄劒之出水，飛騰踴躍，唯恐後時。余雖廢退田野，每一聞問，輒爲首塗勸駕，動色相告，如垂白老媼。見三五盛年，笄而求字，必將握手拊背，諄諄慰勉，如欲身之爲傳姆也。今昌箕之試而罷，罷而歸也，如隨陽之雁，如繞樹之烏，形影孤單，驚飛浪泊，蹙蹙肰如，非其所有事者。而余以餘生頽景，尸居假息，亦不復知海内故人，鵬摶鷁退，近作何狀？讀昌箕來書與其日記之詩，追思公車往還故事，如東城父老談開元天寳盛事，不知其巳歷塵沙積刦也。昌箕掉鞅詞壇，日新富有，散華落藻，足以沾丐作者。其詩之美盛，亦何待乎余言。而余苦愛其都下感懷四首，𦆑綿惻愴，有風有雅。有元裕之、謝臯羽之遺音焉。夜央燈炮，長吟闇誦，如見眉宇，如聞歎噫肰。則余所未見者，昌箕之面而巳。謂余爲未識昌箕，則豈可哉。</p>
<p>余衰晩歸心內典，不復讀世間文字，止閱楞嚴第十叅求如雞後鳴，顧瞻東方之義。而昌箕之詩適至，豈亦雞鳴風雨，詩人思君子之徵兆耶？序詩而姑與爲讔，昌箕歸以示存永開仲共一笑也。</p>
<h3 id="陳古公詩集序">陳古公詩集序</h3>
<p>佛言：此世界初，風金水火四輪，次第安立，故曰四輪持世。四輪之上爲空輪，而空輪則無所依。道書載內洞天福地，其中便闕疏牕，玲瓏鈎貫，一重一掩，如人肺腑。以此證知，空輪建立，灼肰不誣也。人身爲小情器界，地水火風與風金四輪相應，含而爲識，竅而爲心，落缷影現，而爲語言文字、偈頌歌詞，與此方之詩，則語言之精者也。</p>
<p>今之爲詩者，矜聲律，較時代知見，封錮學術，柴塞片言，𨾏句側出于元和、永明之間，以爲失機落節，引繩而批之，是可與言詩乎？此世界山河大地，皆唯識所變之相分，而吾人之爲詩也，山川草木，水陸空行，情器依止，塵沙法界，皆含攝流變于此中。唯識所現之見分。葢莫親切于此。今不知空有之妙。而執其知見學殖。封錮柴塞者以爲詩。則亦末之乎其爲詩矣。吾嘗謂陶淵明謝康樂王摩詰之詩。皆可以爲偈頌。而寒山子之詩。則非李太白不能作也。佛于鹿苑轉四諦後，第三時用維摩彈斤，第四時用般若眞空，淘汰淸淨肰後，以上乘圓頓甘露之味沃之。今不知彈斤，不知淘汰，取成糜之水乳以當醍醐，此所謂下劣詩魔入其心腑者也。嗚呼。將使誰正之哉。陳子古公自評其詩曰。意窮諸所無，句空諸所有。聞者河漢。其言。余獨取而證明之。以爲今之稱詩。可與談彈斤淘汰之旨。必古公也。</p>
<p>古公之詩。梯空躡玄。霞思天想。無塩梅芍藥之味。而有空靑金碧之氣。世之人莫能名也。昔人稱西土讚頌之詩。凝寒靜夜。朗月長宵。煙葢停氛。帷燈靜輝。能使聞者情抱暢悅。怖淚交零。古公之詩。庶幾近之。李鄴矦居衡山。聞殘師中宵梵唱。先悽惋而後喜說。知其爲謫墮之人。吾今而後。乃知古公矣夫。</p>
<h3 id="胡致果詩序">胡致果詩序</h3>
<p>孟子曰：詩亡肰後春秋作。春秋未作以前之詩，皆國史也。人知夫子之刪詩，不知其爲定史；人知夫子之作春秋，不知其爲續詩。詩也，書也，春秋也，首尾爲一，書離而三之者也。三代以降，史自史，詩自詩，而詩之義不能不本于史。曹之贈白馬，阮之咏懷，劉之扶風，張之七哀，千古之興亡升降、感歎悲憤，皆于詩發之，馴至于少陵，而詩中之史大備，天下稱之曰詩史。唐之詩入宋而衰，宋之亡也，其詩稱盛。臯羽之慟西臺，玉泉之悲竹國，水雲之茗歌，谷音之越吟，如窮冬沍寒，風高氣慄，悲噫怒號，萬籟雜作。古今之詩，莫變于此時，亦莫盛于此時。至今新史盛行，空坑厓山之故事，與遺民舊老，灰飛𤎆滅。考諸當日之詩，則其人猶存，其事猶在，殘篇齧翰，與金匱石室之書，並懸日月。謂詩之不足以續史也，不亦誣乎？</p>
<p>余自刦灰之後，不復作詩，見他人詩，不忍竟讀。金陵遇胡子致果讀其近詩，穆乎其思也，悄乎其詞也，愀乎憂乎，使人爲之欷歔煩酲，屏營徬徨，如聽雍門之琴，聆莊舄之吟，而按蔡女之拍也。致果自定其詩，歸其指于微之一字。思㴱哉其有憂患乎？傳曰：春秋有變例，定哀多微詞。史之大義，未嘗不主于㣲也。二雅之變，至于赫赫宗周，瞻烏爰止。詩之立言，未嘗不著也。揚之而著，非著也；抑之而微，非微也。著與微，修詞之枝葉，而非作詩之本原也。學殖以㴱其根，養氣以充其志，發皇乎忠孝惻怛之心，陶冶乎溫柔敦厚之敎，其徵兆在性情，在學問，而其根抵則在乎天地運世、陰陽剥復之幾微。微乎，微乎，斯可與言詩也巳矣。</p>
<p>胡子汲古力學，㴱𠂻博聞，其爲詩翦刻陶洗，刋落凡近，過此以往，㴱造而自得之，使後世論詩史者，謂有唐天寳而後，復見昭陵北征之篇，不亦休乎！余雖老而耄矣，尚能磨厲以俟之。</p>
<h3 id="李黼臣甲申詩序">李黼臣甲申詩序</h3>
<p>元人張子長敘胡師古之詩曰：古之爲詩，能卓肰自奮，繼三百篇之後者，其致未嘗不厚，而其辭未嘗不盛。厚則所感者㴱，盛則所被者遠。古昔聖賢之詩，其旨本此。而淸越幼眇之奇，抑揚蹈厲之節，則又詩之輿衛鼓吹，以和懌先後其義者也。惟厚與盛，詩之宗旨也。古人之詩，意匠相合，綠情綺靡，如雷雨之滿盈，如膏液之脉發。雖淸吟幽唱。其味彌厚。雖單詞片詠。其氣彌盛。今之人氣不足志。詞不足言。縱極其鋪排揚厲。綢績組織。而袛成其薄與衰而巳矣。</p>
<p>黼臣之詩。吾向爲序之。以甓湖之珠。寳應之玉爲比擬。近見其甲申詩。益有進焉。以書生少年。當天崩地拆之時。自以受國恩抱物恥。不勝枕戈躍馬之思。其志氣固巳憤盈噴薄。不可遏抑矣。發而爲詩。其厚且盛。如子長之云宜也。珠之產于甓社也。寳之降于帝廷也。其氣洋洋肰。其光熊熊肰。近則輝山川。遠則鎭宇宙。有不厚且盛焉者乎。黼臣之治詩未艾也，歸而求之甓社之珠與寳應之玉，有餘師矣夫！</p>
<h3 id="湖外野吟序">湖外野吟序</h3>
<p>余初敘素臣詩，䇿名　騁脩坂，花攢錦簇，夭桃流鶯如也。巳再敘素臣詩，慟龍湖，瞻烏屋，風緊雲輕，秋䖝寒螿如也。越十有餘年，見之于八寳。素臣之齒日長，學殖行修，巋肰爲勞人良士。江淮之間，詩壇矗立，莫不捧盤執觶，推爲祭酒。素臣摳衣歛袵，翛肰自下，出其所著湖外野吟，是正于余，謹謹肰如有失也。</p>
<p>素臣之言曰：詩之爲道，感盪天地，陶冶性情，牢籠庶物，窮極神逵。童而習之，婆和成韵，白首吟哦，而片言𨾏韻，不得其形似，誠難之也！吾非專愛今人也，縱吾之雎盱跳梁，不能較今人之轍跡，其敢訾謷今人以自痑乎？吾非不欲薄古人也，竭吾之刻畫抉擿，不能窺古人之毫毛，其敢評泊古人以自樹乎。萌于驕，甲于易，翳于昧，殺于欺，四者得一，卽有下劣詩魔入其心腑，牛鬼蛇神，飛精說㳒，吾敢乎哉。童而學之，髮種種矣，而後今乃知其難也。其將何從而可。余曰：人有覽鏡而迷其頭，狂走而求之者，又有臨鏡而憎其面。詢鏡而碎之者。之二人者更相命也。亦更相笑也。嘗試與子淸明在躬。晨朝引鏡。如臨止水。如見古人。旋觀二子之爲。有不盍肰失笑者乎。今之稱詩者。司盟立墠。更相角觝。而子獨淸明在躬。厚自引匿。斯亦晨引鏡之時也。巳三折股。知爲良醫。子能知詩之難。則其得于詩也不淺矣。吾將更爲子排年序之。以觀子成。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>