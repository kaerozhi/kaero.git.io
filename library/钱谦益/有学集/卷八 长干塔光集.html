<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
    
    
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/library">校书</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="讀雲林園事略追敘昔遊凡一千字">讀雲林園事略追敘昔遊凡一千字</h3>
<p><em>園爲金壇于通判潤甫别業。高皇帝駐師顧龍山，御製樂府有望雲林鬱鬱之句，園以此立名。</em></p>
<p>昔與干潤甫，論文定縞紵。招邀遊雲林，爲我道羅縷。某水復某山，一池又一嶼。榆柳藏曲折，鶯花復沮洳。數步一指㸃，曠奥領其緒。名園依綠水，杜陵有詩譜。築堤截龍山，捍水作洲渚。林坰氣奔騰，隩隈勢却拒。水襲山亦属，卜築乃得所。高樓臨曾雲，平視諸山俯。方髻擁墮鬟，華陽伏左股。川陸相緯經，禽魚各儔伍。亭臺架雲居，梯磴穿地腑。橋㫁船孤泳，徑窄樹偏僂。疎窗間複道，方屋羃梁柱。宦窔違陰陽，籬落隔凉暑。白水明夜山，赤日憺亭午。篁幽不見天，梧陰半爲雨。老樹拏龍蛇，蒼藤竄鼯䑕。却過交蘆館，曠肰易天宇。天開水容鮮，波澄雲氣聚。菰蒲亂渚牙，蒹葭辨浦漵。鳬鷖占涯涘，鵝鴨割水滸。因思帶笭箵，便欲理篙櫓。翼肰墨光亭，映望如兩序。紫柏憨山師，巾瓶昔游處。說偈音落落，留題字舉舉。奇哉天人師，曠矣雲林侶。交盧盧本空，墨光光正吐。至今松下風，謖如聽握麈。歩櫩旣周流，傑閣起廊廡。却望園事窮，勝覽撮歩武。岸樹一磔量，樓榭屈指數。江梅初服靚，桃李晨粧嫵。池滿靑荷蓋，花稀丹楓補。碧暈淨如拭，紅芳濕可取。鶯捎簾外花，鶴梳鏡中羽。天肰界畫𦘕，粉本在爾許。憑欄指顧人，𦘕笥亦收貯。主人樂斯游，酌客笑煦煦。君爲南塘客，余忝東橋主。且聽醉後歌，共曵燈前舞。𦘕師誰鄭䖍，㸃筆有杜甫。莫令何將軍，寂寞笑吾汝。死别踰星終，絕哭歎宿莽。于公有令子，跌宕不莽鹵。胷破千卷書，手張百石弩。𢰅述園亭記，甲乙次州部。開張一兩行，標題頌皇祖。萬騎羽林軍，六飛龍山塢。鬱鬱雲林句，天葩播樂府。樹眉署嘉名，大哉非夸詡。神筆揮銀鈎，天戈斸玉斧。便殿虎文衣，吉日岐陽鼓。三歎思整冠，循髮手空撫。𭣄筆淚綆縻，俛仰道今古。緬惟盛明世，乹爻正九五。東風恒入律，靑雲上干呂。規矩用高曾，輩行襲珪組。官營綘守居，私築平泉墅。草木咸淸嘉，禽魚並安堵。藥欄引仙雞，花鈴語鸚鵡。流鶯助管絃，立鶴列童䜿。良常醴不薄，于家酒方醑。食單先子鵝，偏勸取魴鱮。南食羅蠔鱟，盤筵鬭粔敉。燕賞窮朝昏，卽事行忘旅。相期問東家，惜别指南浦。嗚呼離亂餘，周道泣禾黍。六博天神負，一擲乹坤賭。駊騀須彌風，擺磨初禪炬。珠宮決罘罳，瓊臺掘柱礎。長楊罷旌旗，御宿弛禁籞。所至䘮枌榆，伊誰保桑土。金谷無飛灰，玉山有焦土。砥室塡糞壤，雕欄劈燒煑。芳蘭鉏作薪，嘉禾化爲櫓。幸哉雲林園，有子𠑽幹蠱。華搆尚言言，文石是楚楚。林鶯揀新枝，巢燕依舊乳。前榮列琴書，中堂考鐘虡。巍肰七日後，寧非神所與。殘生感物化，撫卷獨延佇。昔夢挂眉𥈤，新愁攪腸肚。村居堂有秸，蓬門版爲戸。窗雞聊共談，牀螘敢予侮。拳曲盤木根，慵惰臥𤓰窳。昏花眼䙰褷，搖落齒齟齬。井愁繫腰觀，杖喜過頭拄。䇿足定無津，藏書或有楮。因君記景物，使我念燕胥。流連鄭谷幽，惻愴周原膴。豐草下貢鬯，竹簡徵集楛。但謀白墮醉，焉用實沈詛。閒看䑕盜𤓰，忙笑狙賊芉。灌畦野人能，種菜英雄腐。懷哉燕雞豚，及爾繼酒脯，莫笑溺人笑，還傷歌者苦。整齊北戸錄，摒當上林簿。它時重載筆，雒陽記園圃。</p>
<h3 id="秋日曝書得鶴江生詩卷題贈四十四韵-&lt;sub&gt;生名高，金壇人&lt;/sub&gt;">秋日曝書得鶴江生詩卷題贈四十四韵 <sub>生名高，金壇人</sub></h3>
<p>老大歸空門，沉心研內典。鈔解首楞嚴，目眵指亦繭。詩筩如束筍，堆案不遑展。蟲蝕每成字，蛛網旋生蘚。今年中秋日，十軸麤告蕆。暇日理素書，秋陽晒殘卷。鶴江一編詩，宛肰在篋衍。快讀三四章，老眼霍如洗。得意手欲笑，沉吟鬚盡撚。君詩有遠體，拂拭忌膿腆。素心苦刻礲，煩囂務裁揃。詠懷多短章，雅談學古𨕖。么絃叶孤桐，淸音自婉轉。樂府懷諷諭，定哀託微闡。將希長慶風，庻遵仲𥘉𢰅。今體非繁芿，蓄意聊撥遣。望塵絕投獻，當筵謝酬餞。俗音忘平和，慆埡任乖舛。雪山妙歌聲，淸淨復柔輭。藹藹春空雲，白衣見舒捲。蒼蒼蒹葭水，綠波正淸淺。以此知其人，金寒澤有銑。董帷繁露滋，鄭圃冷風善。徒步走秦州，单衣不裝襺。留滯嗤賈胡，高吟忘重趼。歎息岐陽狩，悵望空同輦。臨洮牧馬驕，漁陽突騎殄。原廟仰衣冠，新豐憶雞犬。吟成嗌獨哽，歌罷淚雙泫。吁嗟十年來，詩家熾壇墠。弇甲自言尊，跡厹互相踐。土龍務睒暘，塗車逞靷韅。枝葉爭撏撦，糟醨共沉湎。獨抱朱絲絃，褐被甘偃蹇。視彼一吹吷，岂惜知音鮮。嗟余老慵惰，詞塲罷蒐獮。無能立赤幟，爲君署禁扁。吟賞徒自知，媕婀向誰辨。敢云過屠門，大嚼快永雋。題詩刻苕華，聊用别瓀瑌。蕭辰將戒寒，遺民在溝𤱶。新詩何用多，殘年共須勉。君如終念我，一水㑹乘艑。荒村紅豆庄，寒燈爲君剪。</p>
<h3 id="大觀太淸樓二王法帖歌-&lt;sub&gt;爲山隂張爾唯作&lt;/sub&gt;">大觀太淸樓二王法帖歌 <sub>爲山隂張爾唯作</sub></h3>
<p>神霄天子恢皇綱，重鐫閣帖煥寳章。干戈久忘熙陵勣，圖書欲壓淳化藏。侍書著摹換鈎榻，太師京識新褫裝。太淸危樓切霄漢，乙夜御覽𮞉虹光。大觀承平過星紀，宣和板蕩垂靖康。聲明文物埽松漠，翰林子墨炎崑岡。駝載唐碑失定武，氊褁周鼓殘岐陽。冊府祕閣俱巳矣，長沙戲魚徒相望。新綘澡筆改東庫，亮字損本來摧場。二府拜賜傳掌故，三館審定看堵牆。良常新銘不在世，羽陵舊蠧餘幾行。君從何處購此本，右軍墨跡兼小王。續帖眞成廿卷羡，萬籖何似二本良。墨華晶光出匱𥿄，筆陣折抹生鋒芒。晴𥦗臨摹挾飛動，棐几展翫鋪雲昉。裂文木直非剝損，櫰痕銀錠誰低昻。從今鑒定歸來薛，不收慰問嗤梁唐。但看鸞翔與鳳翥，焉用冷金并硬黃。嗚呼此本不易得，摩娑使我神𢡖傷。自從京闕暗戎馬，又使館閣淪滄桑。人間西淸𤏖禁苑，天上東壁埋文昌。槖駝交跡踐竹素，牛馬漬汗沉縹緗。甲衣狼藉剔鈿錦，礟車迸裂窮琳瑯。游家蘭亭塡㸑下，褚摹褉帖擲道旁。魯公孝經麻姑字，兒童挿標叫市坊。卷軸遑恤三千富，𣢾書寧數丈二長。白麻何處博靑縹，碧牋翻喜歸黃膓。奇哉一本獨完好，豈無六丁下取將。展卷俄驚標識改，開奩先嗅古墨香。印縫無煩辨分剪，破體仍與論偏傍。何年瓦官閣鴟吻，有客山陰捜屋梁。玉躞金題重閟惜，褚妍歐怪空煇煌。巳堪唐陵比玉匣，重許漢室開珠囊。傷心西昇失至寳 <sub class="note">褚河南西昇經余購得之新安乙酉城陷失去</sub>，漫眼東觀欲發狂。吾家圓印銘忠孝，長依書史緘篋箱 <sub class="note">米元章書史云錢氐所牧浩博帖上有希聖字甲及忠孝之家圓錢印併錢氏書堂印</sub>。作歌無才繼石鼓，開筆載拜朝墨皇。</p>
<h3 id="題含光㳒師像二首">題含光㳒師像二首</h3>
<p>蓮子峰頭說㳒僧，靑松骨格鶴儀形。何當兀坐看雲漢，應與虚空共講經。</p>
<p>講罷淸凉疏一𮞉，西堂趺坐陷爐灰。誰拈齩蚤家常話，忽漫天花下講臺。</p>
<h3 id="題𦘕">題𦘕</h3>
<p>𢷾撼秋聲捲白波，靑山㫁處暮雲多。沉沙折䥫無消息，臥看千帆掠檻過。</p>
<h3 id="燕子磯舟中作">燕子磯舟中作</h3>
<p>輕寒小病一孤舟，送客江干問昔遊。老有心情依佛火，窮無涕淚洒神州。舞風磯燕如頳尾，吹浪江豚也白頭。水濶天高愁騁望，尋思但是莫登樓。</p>
<h3 id="金陵寓舍贈梁溪鄒流綺">金陵寓舍贈梁溪鄒流綺</h3>
<p>第二泉流乳水腴，跳珠潄石潤彫枯。讀書昔巳過袁豹，紬史今當繼董狐。金匱舊章周六典，玉衣原廟漢三都。冶城載筆霜風候，還與幽人拜鼎湖。</p>
<h3 id="擢歌十首爲豫章劉遠公題扁舟江上圖">擢歌十首爲豫章劉遠公題扁舟江上圖</h3>
<p>家世休論舊相韓，烟波千里一漁竿。扁舟莫放過徐泗，恐有人從圯上看 <sub class="note">遠公故相文端公之孫西佩尚寳之子</sub>。</p>
<p>卯金之子有文章，太乙燃藜下取將。百道光芒吹不盡，散爲漁火照滄浪。</p>
<p>吳江烟艇楚江潮，瀨上蘆中恨未消。重過子胥行乞地，秋風無伴自吹簫。</p>
<p>楚尾吳頭毎刺船，藏舟夜半事依肰。陰符三卷篝燈讀，不及南華有內篇。</p>
<p>黯淡江山夜未晨，滿天風露罨吟身。袛因牛渚舟中月，曾照千秋咏史人。</p>
<p>扁舟慣聽浪淘聲，昨日危沙今日平。惟有江豚吹白浪，夜來還抱石頭城。</p>
<p>曾向潯陽溯上游，錯將九派恨江流。越江何事仍𮞉棹，不分樵風趁兩頭。</p>
<p>一櫂延緣風露堆，洞庭木葉打頭來。隔船漁叟醉歌去，陪侍龍君夜宴𮞉。</p>
<p>東皇太乙啓朝喗，望拜船頭露未晞。莫笑漁家無法服，隨身靑箬綠蓑衣。</p>
<p>擢歌聲㫁楚江烟，襏襫笭箵倚足眠。半夜讙呼看堠火，橫江削柹蕩漁船。</p>
<h3 id="顧與治書房畱余小像自題四絕句">顧與治書房畱余小像自題四絕句</h3>
<p>崚嶒瘦頰隱燈看，况復撑衣骨相寒。指示傍人渾不識，爲他還着古衣冠。</p>
<p>蒼烟白髮是何人，試問陶家形影神。𭣄鏡端詳聊自喜，莫應此老㑹分身。</p>
<p>數卷函書倚淨瓶，匡牀兀坐白衣僧。驪山老母休相問，此是西天貝葉經。</p>
<p>褪粉蛛絲網角巾，每煩㯶拂拭煤塵。凌烟褒鄂知無分，留與書堆伴古人。</p>
<h3 id="燕子磯歸舟作">燕子磯歸舟作</h3>
<p>不成送别不成遊，脚氣人扶下小舟。作惡情懷思中酒，薄寒筋力怯登樓。金波明月如新樣，鐵鎖長江是舊流。風物正於秋老盡，蘆花楓葉省人愁。</p>
<h3 id="題𦘕-1">題𦘕</h3>
<p>櫓背指靑山，浪打船頭上。曼聲時一嘯，聊答江濤響。</p>
<h3 id="題許有介詩集">題許有介詩集</h3>
<p>壇坫分茅異，詩篇束筍同。周溶東越絕，許友八閩風。世亂才難盡，吾衰論自公。水亭頻剪燭，撫卷意何窮。</p>
<h3 id="水亭承鄧元昭致餼諸人偶集醉飽戲書爲謝">水亭承鄧元昭致餼諸人偶集醉飽戲書爲謝</h3>
<p>蓬池羮鱠薦氷醪，食指紛肰動爾曹。三歎何曾知属厭，八珍空復羡淳熬。腹腴放箸煩偏動，朐末堆盤笑老饕。明日洗厨重速客，未愁蘿蔔旋生毛。</p>
<h3 id="橋山">橋山</h3>
<p>萬歲橋山奠永寧，守祧日月鎭常經。靑龍閣道蟠空曲，玄武鈎陳衛杳冥。墜地號弓依寢廟，上陵帶劒仰神靈。金輿石馬依肰在，蹴踏何人夙夜聽。</p>
<h3 id="一年">一年</h3>
<p>一年天子小朝廷，遺恨虚傳覆典刑。豈有庭花歌後閣，也無杯酒勸長星。吹唇沸地狐羣力，剺面呼風蜮鬼靈。奸佞不隨京雒盡，尚流餘毒螫丹靑。</p>
<h3 id="蕉園">蕉園</h3>
<p>蕉園焚藁總凋零，况復中州野史亭。温室話言移漢樹，長編月朔改唐蓂。䛕聞人自譌三豕，曲筆天應下六丁。東觀西淸何處所，不知汗簡爲誰靑。</p>
<h3 id="雞人">雞人</h3>
<p>雞人唱曉未曾停，倉卒衣冠散聚螢。執𤍠漢臣方借箸，畏炎北騎巳揚舲 <sub class="note">乙酉五月初一日，召對講官，奏北馬畏𤍠，必不渡江</sub>。刺閨痛惜飛章罷 <sub class="note">余疏請援揚，自出督兵，慰畱而罷</sub>，講殿空煩倒坐聽。腸㫁覆坯池畔水，年年流恨繞新亭。</p>
<h3 id="丁酉長至宿長干禪榻">丁酉長至宿長干禪榻</h3>
<p>登臺無筆可書祥，長至長干拜履長。佛日也應添一線，歲華聊復記三陽。灰飛玉琯吹禪火，月傍金輪助塔光。夜靜花宮喧鼓角，夢𮞉腸㫁殿東廊。</p>
<h3 id="小至夜月蝕紀事-&lt;sub&gt;十一月十有六日&lt;/sub&gt;">小至夜月蝕紀事 <sub>十一月十有六日</sub></h3>
<p>蟾蜍蝕月報黃昏，冬至陽生且莫論。飛上何曾爲玉鏡，落來那得比金盆。朦朧自繞飛烏羽，昏黑誰招顧兎魂。畫盡爐灰人不寐，一星宿火養微溫。</p>
<h3 id="至日作家書題二絕句">至日作家書題二絕句</h3>
<p>至日裁書報孟光，封題凍筆蘸氷霜。栴檀燈下如相念，但讀楞嚴莫㫁腸。</p>
<p>松火柴門紅豆庄，稚孫嬌女共扶牀。金陵無物堪將寄，分與長干寳塔光。</p>
<h3 id="丁酉仲冬十有七日長至禮佛大報恩寺偕石溪諸道人𤉷燈繞塔乙夜放光應願懽喜敬賦二十韵紀其事">丁酉仲冬十有七日長至禮佛大報恩寺偕石溪諸道人𤉷燈繞塔乙夜放光應願懽喜敬賦二十韵紀其事</h3>
<p>空門至日拜空王，肅穆爐烟玉几旁。是夜𤉷燈多寳塔，此心祈見白毫光。鐘鳴圍繞高低級，梵罷低徊左右箱。良久下方仍黑暗，少焉東壁破昏黄。科頭老衲驚呼急，秃袖中宫指顧詳。昱曜乍看銀色涌，晶熒諦視玉毫長。一重欄楯明初地，半壁琉璃映十方。鈎鎖金鋪連白道，瀰漫碧落隱紅牆。水晶宮闕遙分影，天漢星文暗助芒。共說丹罏呈變幻，又言火樹漾低昻。似懸茘子銀靑色，欲落蒲萄紫翠瓤。交絡倩誰排帝網，鋪舒那得截雲昉。露盤瑩燭如移級，雕角搓挪欲差行。斫樹不愁傷玉斧 <sub class="note">先一日月食記</sub>，雨花還喜見金牀。紅綃夜靜香爲界，白㲲僧歸月在廊。舍利㝠心觀掌果，燈輪彈指歛毫芒。長依慧火消灰刦，但倚光嚴入道塲。歡極身雲都湧現，歸來毛孔亦淸凉。帝心鴻朗開三寳，佛日弘明長一陽。大地何曾忘玉鏡，並天還欲理珠嚢。慈恩盛事人能記，乙夜齋宮每降香。</p>
<h3 id="橘社吳不官以雁字詩見示凡十二章戲爲属和亦如其數">橘社吳不官以雁字詩見示凡十二章戲爲属和亦如其數</h3>
<p>刻畫蒼穹入杳㝠，縱橫碧落不曾停。廓塡地界成飛白，㸃染天池付殺靑。竺國西來翻舊譯，燕肰北去換新銘。行間莫笑如烏合，風后親傳鳥陣經。</p>
<p>描𦘕虚空自古歎，故應落筆便䦨珊。間奇直欲凌霄漢，運帚眞能刷羽翰。嘹唳叫雲愁曵白，連翩映日喜書丹。彌天布䕶皆文字，篆刻雕蟲任汝看。</p>
<p>天門詄蕩屢經過，鳳翥鸞翔共揣摩。飛過碧空眞跡在，影留寒水草書多。隨身八㳒皆成永，破體雙鈎慣學戈。爲問世間摹榻手，硯凹作凸欲如何。</p>
<p>蠅頭蠆尾正紛紜，㸃綴天公頼有君。飛上高堂誰掣肘，來遲長至好書雲。羽毛向晩援毫懶，指爪禁寒畫肚勤。最後一行餘阿買，八分聊可張吾軍。</p>
<p>陽九文章黯刦灰，帝令陽鳥捧書來。筆過華頂初驚落，文到衡陽始却𮞉。天一詔將鳬乙辨，三千牘爲鶩行裁。雲飛莫歎孤鶱翼，鴻業㴱資潤色才。</p>
<p>勁骨豐翰信所如，長空匹練任鋪舒。風披漢檄追飛將，電林邊塵挿羽書。錯落星文行墨裏，整齊露布翰林餘。可知是物關兵氣，莫指金天認魯魚。</p>
<p>歲歲隨陽不畏冬，憑將咫尺寫天容。遮河贔負輪高掌，障日修羅避筆鋒。行布偏傍文歷歷，紆𮞉剔抉語噰噰。虞羅莫漫誇秦網，落翮還成大小峰。</p>
<p>龍漢分明紀曆年，昭𮞉文物上靑天。紛紛折抹違沙地，往往橫斜避箭弦。㸃畫盤拏齊向日，𦘕圖羅縷總凌烟。浯溪老筆誰能繼，片石磨厓待爾鐫。</p>
<p>鴻濛一畫梵天初，雪後霜前散碧虚。絕塞陣㴱戈夭矯，長門燈暗磔紆徐。鶺鴒頌裏黃麻帖，孔雀屏前紅錦書。故國飄零兄弟盡，上林尺素獨愁余。</p>
<p>班聮舊駐日華東，退次頻驚鷁羽風。飛入㝠㝠常削牘，愁來咄咄亦書空。𠼫蘆大有揮戈興，謀稻㴱慙識字功。鐵索銀鉤誰比並，千秋銘勒五雲中。</p>
<p>中天神筆掃氤氲，體勢蟬聮詛楚文。磊落數行前作隊，參差一旅後能軍。鉤挑白地黃沙㫁，欄界烏絲紫塞分。下土臨池皆侍從，不知誰䇿雁王勲。</p>
<p>迢遙中竺度恒沙，名句聲中形影賖。敢以羽羣從八部，願將爪力演三車。行行數墨非忘指，字字𮞉文欲貫花。暫向曲江題塔了，雨成池畔是吾家。<sub class="note">十誦律云：波羅奈國城邊有池，名曰雨成，是五百雁王所治之地。</sub></p>
<h3 id="秦淮水亭逢舊挍書賦贈十二首-&lt;sub&gt;女道士淨華&lt;/sub&gt;">秦淮水亭逢舊挍書賦贈十二首 <sub>女道士淨華</sub></h3>
<p>不褁宮粧不女冠，相逢只作道人看。水亭十月秦淮上，作意西風打面寒。</p>
<p>粧閣書樓失綘雲，香燈繡佛對斜曛。臨風一語憑相寄，紅豆花前每憶君。</p>
<p>旗亭宮柳鎖朱扉，官燭膏殘别我歸。今日逢君重記取，橫波光在舊羅衣。</p>
<p>目笑參差眉語長，無風蘭澤自肰香。分明十四年來夢，是夢如何不㫁腸。</p>
<p>棋罷歌殘抱影眠，氷牀雪被舊因緣。如今老去翻惆悵，重對殘釭說往年。</p>
<p>瘦沈風狂可奈何，情癡只較一身多。荒墳那有相思樹，半死枯松伴女羅。</p>
<p>鎖袴弓鞋總罷休，燭灰蠶死恨悠悠。思量擁髻悲啼夜，若个情人不轉頭。</p>
<p>金字經殘香母微，啄鈴紅觜語依稀。新裁道服蓮花樣，也學雕籠舊雪衣。</p>
<p>貝葉光明佛火靑，貫花心口不曾停。儂家生小能持誦，鸚鵡親歌般若經。</p>
<p>高上靑天低下泉，鄰家女伴似秋千。金經半卷千聲佛，消得西堂一穗烟。</p>
<p>水沉烟寂妙香淸，玉骨氷心水觀成。彈指五千經藏轉，靑蓮花向舌根生。</p>
<p>投老心期結淨瓶，目消箋註講金經。諸天圍繞君應看，共向針鋒列坐聽。</p>
<h3 id="和普照寺純水僧房壁間詩韵徼無可幻光二道人同作">和普照寺純水僧房壁間詩韵徼無可幻光二道人同作</h3>
<p>古殿灰沈朔吹濃，江梅寂歷對金容。寒侵牛目氷間雪，老作龍鱗燒後松。夜永一燈朝露寢，更殘獨鬼哭霜鐘。可憐漫壁橫斜字，賸有三年碧血封。</p>
<h3 id="水亭撥悶二首">水亭撥悶二首</h3>
<p>不信言愁始欲愁，破窗風雨面淮流。往歌來哭悲瞿鵒，莫雨朝雲樂爽鳩。攬鏡每循宵茁 <sub class="note">先作朝薙</sub>髮，擁衾常䕶夜飛頭。黃衫紅袖今餘幾，誰上城西舊酒樓。</p>
<p>瑣闈夕拜不知繇，𤍠鐵飛身一旦休。豈有閉唇能遁舌，更無穴頸可生頭。市曹親鬼爭顱額，長夜𡨚魂怨鐲鏤 <sub class="note">亦作髑髏</sub>。狼籍革膠供一笑，君王不替偃師愁。</p>
<h3 id="示藏社介丘道人兼識乩神降語">示藏社介丘道人兼識乩神降語</h3>
<p>長干藏社結長期，雪柱氷稜扣擊時。橫埽葛藤談滿字 <sub class="note">匡山雪藏韶師</sub>，細尋行墨問三伊 <sub class="note">普德朂伊問師</sub>。並舟分月人皆見，兩鏡交光汝莫疑。珍重天宮催結集，犍錐 <sub class="note">先作椎</sub>聲巳報須彌。<sub class="note">有神降乩云：速完經疏，天堂報汝。</sub></p>
<h3 id="臘月八日長干薰塔同介道人孫魯山薛更生黄舜力盛伯含衆居士">臘月八日長干薰塔同介道人孫魯山薛更生黄舜力盛伯含衆居士</h3>
<p>白毫親見相輪開，臘改嘉平繞塔來。梵唄經聲籠栱角，栴檀香氣結樓臺。千燈昱耀然羅刹，一雨霏微浣刦灰。共作四禪天上侶，紫金光裏首重𮞉。</p>
<h3 id="秦淮花燭詞四首">秦淮花燭詞四首</h3>
<p>寳馬香車火樹中，沉香甲煎燎霜空。渡頭花燭催桃葉，午夜秦淮一水紅。</p>
<p>寳鏡臺前玉樹枝，綺疏朝日曉粧遲。夢𮞉五色江郞筆，一夜生花試𦘕眉。</p>
<p>氷絃三疊奏琴心，雙舞胎仙和好音。莫鼓人間求鳳曲，遠山那得似靑琴 <sub class="note">夫婦皆善琴</sub>。</p>
<p>繙罷陰符香篆闌，洞房銀燭辟輕寒。燈前壁上芙蓉色，總向金蓮影裏看。</p>
<h3 id="金陵歸過句容柬臨川李學使二首">金陵歸過句容柬臨川李學使二首</h3>
<p>珠衣玉簡出臺端，丹筆掄材最漢官。東箭採揉輸貢盡，南金冶鑄許身難。秦時臘爲茅家改，梁代雲於嶺上看。駐節華陽氷雪候，朝元望拜七眞壇。</p>
<p>臨川持筆藻圖垂，才子於今擅總持。楮葉蓮華微妙理，<sub class="note">王介甫詩有蓮花世界非關汝，楮葉工夫枉費年。</sub>紅泉玉茗訂新詞 <sub class="note">君將彚刻湯若士玉茗堂諸全集</sub>。定林舊隱霜筠老，片石寒泉刦燒遺。賸欲過從論剪燭，氷車轣轆與君辭。</p>
<h3 id="句容崇明寺登毘盧閣-&lt;sub&gt;嘉平廿三日&lt;/sub&gt;">句容崇明寺登毘盧閣 <sub>嘉平廿三日</sub></h3>
<p>古寺嘉名金榜紋，毘盧傑閣瞰層雲。石城尚擁黃圖勢，茅嶺仍𮞉卍字文。震日山河終自在，須彌日月不曾分。凭欄欲聽人天語，樹網風鈴巳報聞。</p>
<h3 id="投宿崇明寺僧院有感二首">投宿崇明寺僧院有感二首</h3>
<p>秋卷風塵在眼前，蒼茫𮞉首重澘肰。居停席㡌曾孫在，驛客氊車左擔便。日薄氷山圍大地，霜淸木介矗諸天。禪牀投宿如殘夢，半壁寒燈耿夜眠。</p>
<p>禾黍陪京夕照邊，駈車霑洒孝陵烟。周郊昔歎爲犧地，薊子今論鑄狄年。綸邑一成人易老，華陽十賚誥虚傳。顚毛種種心千折，袛博僧𥦗一宿眠。</p>
<h3 id="金陵雜題絕句二十五首繼乙未春留題之作">金陵雜題絕句二十五首繼乙未春留題之作</h3>
<p>淡粉輕烟佳麗名，開天營建記都城。而今也入烟花錄，燈火樊樓似汴京。</p>
<p>一夜紅箋許定情，十年南部早知名。舊時小院湘簾下，猶記鸚哥喚客聲 <sub class="note">舊院馬二字鼂采</sub>。</p>
<p>釧動花飛戒未賒，隔生猶䕶舊袈裟。靑溪東畔如花女，枉贈親身半臂紗。</p>
<p>惜别歡畱限馬蹄，勾䦨月白夜烏棲。不知何與汪三事，趣我懽娛伴我啼 <sub class="note">新安汪逸字遺民</sub>。</p>
<p>别樣風懷另酒腸，伴他薄倖耐他狂。天公要㫁烟花種，醉殺𤓰州蕭伯梁。</p>
<p>抖擻征衫趂馬蹄，臨行漬酒雨花西。於今墓草南枝句，長伴昭陵石馬嘶。<sub class="note">乙酉歲，計偕北上，弔方希直先生墓，詩云：<em>孤臣一樣南枝恨，墓草千年對孝陵。</em></sub></p>
<p>頓老琵琶舊典刑，檀槽生澀響丁零。南巡㳒曲誰人問，頭白周郞掩淚聽。<sub class="note">紹興周錫圭，字禹錫，好聽南院頓老琵琶。常對人曰：此威武南巡所遺法曲也。</sub></p>
<p>臨岐紅淚濺征衣，不信平時交語稀。看取當風雙蛺蝶，未曾相逐便分飛。<sub class="note">巳上雜記舊遊</sub></p>
<p>金陵惜别感秋螢，執手前期髩易星。君去我歸分贈處，勞勞亭是短長亭。<sub class="note">丁酉秋日，與龔孝升言别金陵。</sub></p>
<p>叢殘紅粉念君恩，女俠誰知冦白門。黃土蓋棺心未死，香丸一縷是芳魂。</p>
<p>水榭新詩是戒香，橫陳嚼蠟見淸凉。五陵年少多情，思錯比橫刀浪子腸。<sub class="note">杜蒼略和詩有「<em>秪㫁橫刀浪子腸</em>」之句。</sub></p>
<p>舊曲新詩壓敎坊，縷衣垂白感湖湘。閒開閏集敎孫女，身是前朝鄭妥娘。<sub class="note">鄭如英，小名妥詩，載列朝閏集中，今年七十二矣。</sub></p>
<p>人儗陽秋家汗靑，天戈鬼斧付沉㝠。赤龍重焰蕉園火，燒却元家野史亭。</p>
<p>閩山桂海飽炎霜，詩史酸辛錢幼光。束筍一編光怪甚，夜來山鬼守奚嚢。</p>
<p>杜陵矜重數篇詩，吾炙新編不汝欺。但恐旁人輕着眼，針師門有賣針兒。</p>
<p>于一摳衣請論文，高曾規矩只云云。老夫口噤如喑啞，夢語如何舉似君。<sub class="note">南昌王猷定，字于一。</sub></p>
<p>盧前王後莫相疑，日下雲間豈浪垂。江左文章流輩在，何曾道有蔡充兒。</p>
<p>帝車南指豈人謀，河岳英靈氣未休。昭代可應無大樹，汝曹何苦作蚍蜉。<sub class="note">巳上六首雜論文史</sub></p>
<p>挾彈探丸輦轂雄，老人望八臂生風。夜㴱占月高岡上，太白今過第幾宮。<sub class="note">金陵胡叟 ，巳下三叟皆與予號節軒，同壬午年生，七十有六。</sub></p>
<p>面似桃花盛茂開，隱嚢𦘕笥日徘徊。郞君㑹造逡巡酒，數筆雲山酒一盃。<sub class="note">盛叟，字茂開。子丹六善𦘕，常釀百花仙酒以養叟。</sub></p>
<p>江左英姿自處嚢，生兒亦號漢周郎。碧牋黃𥿄疏窗下，映日鈎摹大小王。<sub class="note">周江左，名嘉胄，鑒古工書。子運庚，字西有，亦奇士。</sub></p>
<p>西佩心銜五世悲，飾巾祈死復何疑。天公𧼈召非聊爾，一箇唐朝宰相兒。<sub class="note">西佩，名斯瑋，南昌劉文端之次子。丁酉冬月，殁于蕪湖旋舍。</sub></p>
<p>披髮何人夜叫天，亡羊臧榖更堪憐。長髯銜口填黄土，肯施維摩結淨緣。</p>
<p>長干塔繞萬枝燈，白玉毫光涌玉繩。鈴鐸分明傳好語，道人誰是佛圖澄。</p>
<p>採藥虚無弱水東，颷輪仍傍第三峰。玉辰他日論班位，應次高辛展上公。<sub class="note">過句曲望三峰作。</sub></p>
<h3 id="讀建陽黃帥先小桃源記戲題短歌">讀建陽黃帥先小桃源記戲題短歌</h3>
<p>未爲武夷遊，先得桃源記。小桃源在幔亭旁，别館便房列仙治。黃生卜築才十年，七日小刦彌烽烟。山神毷𣰕請𮞉駕，洞口仍封小有天。朅來奔竄冶城左，手持記詩揶揄我。𨕖勝搜奇在尺幅，食指蠕動頤欲朶。彭籛之後武夷君，我是婆畱最小孫。包茅欲侔乾魚祭，臥榻那容鼻鼾存。老夫不似劉子𩦸，仙源但仗漁人指。馮將此記作劵書，設版焦瑕自今始。君不見三千鐵弩曾射潮，漢水彈丸亦如此。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="/libs/swiper/swiper-bundle.min.js"></script>
	<!-- Initialize Swiper -->
	<script>
		var swiper = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
			pagination: {
				el: ".swiper-pagination",
				clickable: true,
			},
    });
	</script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>