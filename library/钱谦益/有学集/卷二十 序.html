<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="李叔則霧堂集序">李叔則霧堂集序</h3>
<p>河濵李子叔則不遠數千里郵寄所著霧堂集，以唐刻石經爲贄，而請序於余。叔則手書累幅，執禮恭甚。以余老於文學，略知其利病，謂可以一言定其文。余讀之赧肰，感而卒業，欷歔歎息焉。</p>
<p>昔者炎正之季，攙搶刺天，榖雒交鬬，文章崩裂，金鐵飛流，側古振奇之士，與運氣俱作西極文，太靑實爲嚆矢。其後二十餘年，而叔則代興，人咸謂太微之冢嫡也。余尚論秦學於朝邑，得二韓氏，苑雒之文奧而雄，五泉之文麗而放，皆自立阡陌，不倚傍時世者也。以古今之學凖之，二韓逶迤樂易，流而近今，而其基址則古學也。是謂今而古。太靑詰盤奡兀，峻而逼古，而其梯航，則今學也，是謂古而今。叔則含茹陶鑄，旁摭曲紹，其在二韓、太靑、季孟之間乎？文章之道，得失寸心，精魂離合，意匠互詭。陸士衡有言：游魚銜鈎，而出重淵之㴱；翰鳥纓繳，而墜曾雲之峻。文之爲鉤也、繳也，雖巧於命物者，莫能狀也。李商隱目元結曰：重屋㴱宮，但見其脊；牽繂長河，不知其載。死而更生，夜而更明，其幾矣乎！</p>
<p>吾讀叔則文，至詹長言論辨諸篇，穿穴尺咫，籠挫萬物，罕譬曲喻，支出橫貫，眩掉顚蹢，若寱若厭，久之如出夢中。此則文心怳忽，作者有不自喻，宜其借目於我也。舉世歎譽。叔則徒駭其高騁夐厲。疾怒急擊。驅濤涌雲。凌𥿄怪發。豈知其杼軸余懷有若是與。文章之在天地。猶大海也。古之文人才士岧發頴𥪡者。皆盤囘洑流之中迢肰夐出者也。叔則力雄徤旣巳絕流文海以余老爲沒人也。就而問渉焉。則更有喻於此。巫師之求雨。爲壇國門之外。植繒祭魚。爲龍於其方。儛而禱焉。恐其不我降也。李靖之行雨靈山也。置水器于馬鞍。滴水及鬃。則平地尺矣。余巫師之求雨者也。吁嗟號咷。智不出豚蹄膊脯間。自顧其限陋。不免啞肰一笑。叔則靈山之行雨者也。天瓢在手。霹靂起于足下。掉鞅簸頓。不崇朝而雨四海。飛蓬小艸弱䘮而不自持。漂沈于風鬃霧鬛之餘者。亦巳多矣。斯又余之所竊懼也。</p>
<p>旣爲叔則定其文。幷爲讀叔則之書者告焉。若夫危苦激切。悲憂酸傷。樊南之三歎於次山者。周覽叔則之文。歷歷肰擣心動魄。而論次則姑舍是。詩不云乎。我聞有命。不敢以告人。叔則聞余言也。欷歔歎息。殆有甚于余也哉。</p>
<h3 id="呂季臣詩序">呂季臣詩序</h3>
<p>浯溪之士，游於吾門者十餘人，皆懷文抱質，有鄒魯儒學之風。呂願良季臣，其裒肰者也。季臣㴱沈有心略，糞溲章句，書生思以齒牙頤胲自見於當世。處師資朋友，皆有恩義，非苟爲烏集烏舉者。數蹈省門，不見收。有子少而才，熊熊肰角，携以見於余曰：是能奉雉而從吾矣。沸唇電發，損七尺以爭；　　覆巢破卵，命如懸絲。創鉅痛㴱，形銷骨折。𦆑綿淹頓，肰後卽𣦸，其可傷也。</p>
<p>嗚呼季臣！生盛世，䕃華胄，前歌後舞，左絲右壺。咸陽之趙、李，江左之王、謝也。國破家亡，年衰歲暮，束縕舉火，轢釜待炊。季臣意殊安之，曰：我固當如此也。童錡執戈，南八嚙指。楚人有國殤之祭，漢室無羽林之孤。季臣曰。彼固巳得死。所以烏鳶爲嬴博可也。長貧長病。非鬼非食。攬枯骨爲行尸。指白日爲長夜。授杯覆醢。撫几槌牀。歎莒鄣之𡠉婦。泣東海之寡母。以爲毋負鬚眉。有靦巾幗。未嘗不目光射炬而哭聲壞牆也。嗚呼！季臣　名竄身。有才無時，似西京之趙邠𨜮。而不克亂思遺老，表章於經術。覊旅放廢，䘮厥元子，似東海之馮敬通。而不克闔門講習，自厲於詞賦。知季臣者如是而巳矣。其㴱知季臣而痛惜之者，以謂季臣智㴱勇沉。如其不𣦸可追躡南渡之王道甫陳同甫。季臣骨騰肉飛。不幸而早死巳接踵靖康之趙次張龍伯康靑史不磨。碧血巳化。敘漢末之英雄。探　　之遺傳。國有人焉。亦俟諸後𣦸而巳矣。</p>
<p>往者余道武林。季臣病劇。扶携出見。氣息支綴。屏人執手。閔默無一言。寒燈靑熒。惟兩淚覆面耳。又十餘年。季良之弟畱良蒿目江河。橫流未返。憂其兄之遂抑沒于土中也。無已而思刻其遺詩以傳于後。又以爲不得余敘季臣之視不受含者猶未旣也。嗚呼季臣。西靡之冢。豈痛陳根。南枝之墳。詎悲宰木。余之所以不𣦸季臣者。執簡漬𥿄。遂如斯而巳乎。嗚呼。是余之罪也夫。</p>
<h3 id="陳喬生詩集序">陳喬生詩集序</h3>
<p>詞林資望，班列先後隔越。余於南海文忠公禮先一飯，握手傾肺腑，若兄弟肰。喬生雖未識半面，余以爲南海之弟猶吾弟也。山河遷謝，日月逾邁，南海藏血化碧，墓木巳拱。余與喬生周餘夏肄，參辰阻絕，寥落於江雲嶺樹之間。年家子羽黃可念我八十耋老，渡嶺相存，携喬生手書及詩集見眎。展卷吟諷，涕涔淫漬𥿄不能收。</p>
<p>嗟乎！銅馬競馳，金蛇橫噬，九嬰暴起，十日並出。心窮塡海，力盡移山。原軫之歸元如生，霽雲之㫁指猶動。千秋而下，徘徊憑弔，靡不骨驚肉飛，𩬊植毛𥪡，而况于同官爲僚耶！許佽助大厦並壓，橫飛胥溺者乎？又况於一死一生，㝠明長慕，恨不得抗詞同日。䑛面視含者乎。讀喬生之詩。而想見其巳事。慟哭誓師。創殘飮血旣巳怒爲轟雷。笑爲閃電矣。炎風朔雪。儼肰傳芭伐鼓楚祀未艾。陳庭之矢。集隼而終裕。周府之玉化蜮而能射。自悼之章。七哀之什。長懷平陵。永言金鑑。魯陽之落日重暉。耿恭之飛泉立涌。豈猶夫函書眢井。但記庚申。慟哭荒臺。徒傳乙丙而巳哉。若其學植富有。才筆日新。以風雅爲第宅。以騷𨕖爲苑囿。縟繡愴絃。䝉榮集翠。南海盱衡告余有火攻伯仁之　歎。固無待于余言也。</p>
<p>老人冬序。百感交集。薄寒中，人酌羽觴，餉荔枝，酒醺肰命筆，寒燈靑熒，牕𥿄窸窣，如有神物下瞰。封題輟簡，趨寄喬生，爲我寫一通，焚之文忠墓前，以當大招。斯余之志也夫！</p>
<h3 id="李緇仲詩序">李緇仲詩序</h3>
<p>緇仲年舞象長蘅。携以過余。於時緇仲丰神開朗。鬚眉如刻畫。握筆數千言。旋風驟雨。發作於行墨之間。雖老于文學者。靡不望而却走也。摳衣奉手以見於先生長者。肩隨歩趨。悛悛無子弟之過。微窺其志氣。如天馬之長鳴。秋鷹之整翮。不可以駕馭束縛。又如天外朱霞。暎望倒景。非可以人世塵坌與之梯接也。世故遷流，遇合寥廓。長蘅戢景菰蘆。緇仲肘足場屋。日月逾邁，禍亂侵尋。于是乎爲退士，爲旅人。爲乞食之貧子，爲對簿之纍囚。秃袖敝衣，蒼顔白髮。如命侶之陽㕍。如繞樹之越鳥。伶仃彳亍，覊棲顦顇。向日之緇仲鮮妍。軒舉頽肰不復可以別識。而文章之氣，隱現于眉目之間。作爲詩歌，傾江洒海，學益富，才益老，神益王。人之口呿目瞪，望而却走，視昔有加，無不及焉。蓋其少壯時，禀長蘅兄弟之家訓，聞孟陽諸公之格論，學有師承，文有原本，而又以盛年高才，流離坎𡒄，箕畢之雨風，龍漢之水火，天運人事，盤互叅錯，皆足以磨厲其㴱心，而剉削其客氣。故其境會遘適，支離復逆，皆用以資其爲詩。而其才華志意，漸歸平實。抒情徵事，仗緣托物，遠師香山，近倣石田，于世之蠅聲蚓竅聲轉㗋而吟擁鼻者，邈乎不相及也。歐陽子有言：詩能窮人。必窮者而後工也。豈不信哉。</p>
<p>緇仲故多風人之致。靑樓紅粉未免作有情癡。孟陽每呵余。緇仲以父兄事兄。而兄不以子弟畜。緇仲狹邪冶游。不少沮止。顧津津有喜色者何也。余曰不肰伶玄不云乎。淫於色。非慧男子不至也。慧則通。通則流。流而後返，則所謂發乎情而止乎理義者也。佛言：一切衆生皆以淫欲而正性命，積刦因緣，現行習氣，愛慾鈎牽，誰能解免？而慧男子尤甚。向令阿難不入摩登之席，無垢光不食婬女之呪，則佛與文殊提奬破除，亦無從發啓。緇仲，慧男子也，極其慧之所通，通而流，流而止，則其返而入道也不遠矣。不如是而以危言督責，以道理諷諭，聽而止之，猶爲隔日之瘧，而况其不止乎？孟陽聞余言，以告緇仲，交相喜也。今孟陽仙遊十年所，余年逾七十，緇仲亦冉冉老矣。緇仲篇什中所爲留連，婉孌。欷歔惜別者。曉風殘月，今復何在？佛典言人爲淫術所加。如魚象被鈎。如山羊捉刀人手。如日月。爲羅祜所厭。其得脫也。如大象從靽得解。如醉得醒，如厭得寤。緇仲或巳得脫矣。亦將醒且寤矣。困窮連蹇。䘮亂艱辛，皆所以弛韁釋靽，捨鈎牽而蘇厭蝕，其進而之道也近矣。香山有言：不覺路之返也，不空門之歸也。將安返乎？將安歸乎？</p>
<p>余衰晚病廢，刳心禪誦，見緇仲近刻，爲之戚戚心動。追思與孟陽緒言，因牽連書其後。緇仲曰：吾本無夢，安有寤寐中之人，尚以夢心相告語耶？故當囅肰一笑也。</p>
<h3 id="學古堂詩序">學古堂詩序</h3>
<p>嗚呼！自耀州其頽，三水奄没，而余關中之師友熸矣。丑寅之間，郭胤伯與涇華數子從我于請室，所謂知我桑落之下者也。更十餘年，余老不能𣦸，不比于人數，而聖秋唁我白門，投詩慰藉，誓欲收南極而抵窮塵，余心感之而滋惑焉。久之而屬余論詩，則余請論聖秋之詩。</p>
<p>余往與涇華數子言詩，以爲自漢以來，善言秦風，莫如班孟堅，而善爲秦聲者莫如杜子美，其著作甚備。而今之采秦風與其詩也，又有異焉。請推言之，而姑與聖秋爲讔，其可乎？春秋之世，孔子所刪定三百五篇，吳、越、荆楚皆無詩，惟秦有之。繆公旣霸西戎，而哀公感申包胥之義，興師救楚，匡正以班處宮，倒行逆施　　之俗，無衣之詩，陳義甚高，秦之所以滋大也肰？實自申包胥之哭發之。包胥之哭秦庭也，三日三夜不絕聲，淚盡而繼之以血，此亦天下之至哀也。當其號哭之時，飄風之叫譹，林木之畏懼，鬼物之吟嘯，飛鳥走獸之踟蹰躑躅，靡不相其悲，助其哀，而况于人乎？故其詩曰：豈曰無衣，與子同仇。又曰：豈曰無衣，與子同袍。哀公之賦無衣，蓋亦欷歔煩酲，泣下沾襟，而不知其所以肰也。包胥以哀聲感之，哀公以夏聲應之。季子曰：此之謂夏聲。能夏則大，其無衣之什乎！人知無衣之什爲秦風，爲夏聲，而不知包胥之一哭，足以蕩吳氛，嘘楚燼，厲秦愾，噫氣怒吁，激謞叱吸之聲，至今在天地間。謂楚無詩也，其可乎。子美丁天寳之難，間關行麻，鞵見天子，與包胥之重繭何異。暫時間道，剪𥿄、招魂、北征諸什，其爲秦庭之哭也，亦已哀矣。人知子美之爲秦聲，而不知爲楚哭也。至今讀其詩，茂林之玉盌，宛肰再出。昭陵之石馬，如聞夜嘶。厲河朔忠義之氣。追宣光收復之烈。抑塞磊落。感激涕淚。與郭李之元功偉烈，並存宇宙間。謂包胥之哭足以復楚，而少陵之詩不足以張唐也。其又可乎。</p>
<p>聖秋。秦人也，而工爲杜詩。生斯世也。爲斯詩也，癸甲之篇，儗于北征，可以興，可以怨矣。論聖秋之詩者。謂之秦聲可也，謂之楚哭可也。遠追無衣，近效北征，風飄木號，鬼神吟嘯。余之讀之，欷歔煩酲，泣下而不能禁。固其所也。聖秋以哀聲感。而余不能以夏聲應。屏營徬徨。泣下沾襟。則亦爲鳥獸之蜘蹰彳亍而巳矣。居今之世。而亦曰秦有詩，吳無詩。則又奚爲而不可也。聞胤伯隱少華山中。尚無恙。涇華諸子皆三秦豪傑也。聖秋以吾言寓之。其以余今昔之論秦風。有以異乎？抑亦昔不讔而今讔乎？其亦爲之喟肰？掩卷而長歎也。</p>
<h3 id="空一齋詩序">空一齋詩序</h3>
<p>紫柏大師以㳒門龍象，唱道東南，鹿巾環杖，夾侍瓶拂。吳江周叔宗、季華二居士爲高足弟子。余與季華之子安期遊，爲誌其墓。安期歿十餘年，而安石以季華遺詩眎余。</p>
<p>余於詩老而廢業，繙經之暇，輒諷誦寒山子龎居士傅大士詩偈。于古人詩，柴桑、輞川、香山而外，間取伊川、江門二家以送老，日助禪說。比得季華詩，蓋喟肰有省。杼山有言：隳名之人，萬慮都盡，强留詩道，以樂性情。蓋由瞥起，餘塵未泯，豈有徤羡于其間哉？逐名利，躭嗜欲，鬬花葉，拾膏馥，聚塵俗羶膩之肺腑，而發淸淨柔輭之音聲，天下無有。季華少習禪支，晚爲淸衆，几案皆旁行四句之書，將迎多赤髭白足之侶。靜拱虚房，永懷支遁，陵峰採藥，希風道猷。所謂客情旣盡，妙氣來宅者與其爲詩也，安得而不佳。昔者遠法師行道廬山，同志息心之士，望風遙集石門。諸道人殘章斷句，散落人間，飄雲衣而汎香風，寥肰如在天外。今紫柏往矣，而季華之詩，淸音落落，逈絕於稠林惡聚中。其在斯世，豈非雪池之淸歌，魚山之天梵乎？世之君子，吟賞斯編，而有會乎杼山之指意。香朝鐘夕，夜緩曉遲，迢肰而㴱思焉，斯可與言詩也已矣。</p>
<h3 id="新安方氏伯仲詩序">新安方氏伯仲詩序</h3>
<p>戊子歲，余覊囚金陵，乳山道士林茂之僂行相慰問，桐皖間遺民盛集，陶、何寤明亦時過從，相與循故宮，踏落葉，悲歌相和，旣而相泣，忘其身爲楚囚也。再過金陵，乳山遊跡益廣。都人士介乳山謁余者，名𥿄塡門，詩卷堆案，翰墨淋漓，長干傳爲盛事。別乳山又十餘年，余老不出戸，一燈丈室，作退院老僧，兩耳雙聾，復有上氣之疾。二三親知，落落東阡西陌間，近局無𨾏雞之招，樵蘇無不㸑之客。陳思王、戴遠遊、佩朱𥿈四節之會，塊肰獨處，猶爲臨觴歎息，而况殘生遺老如余者乎？</p>
<p>新安方望子擕乳山書來訪，余問乳山近狀，視履日益强，賔客日益進，飛章聮句，搖筆凌𥿄。精强少年畏之如軒轅彌明以爲怪物。余於是顧影長歎。自愧不如乳山亦佛家所謂福報者與。望子奉乳山之敎。以詩道相叩擊。且属序其弟寳臣屾園詩。則余有歎焉。</p>
<p>詩之道淸和而巳矣。孤桐片玉。自有天律淸也。朱絃淸汜。一唱三歎。和也。今之爲詩者。望車塵。乞泠炙，有市心焉。其詩以俗氣應之，如商女貲高，不復能唱渭城也。競錐刀。飾竿牘，有爭心焉。其詩以沴心應之。如心在捕蟬。殺氣著於弦上也。二方子之詩。無流僻。無噍殺。漻漻乎其音也。溫溫乎其德也。庶幾詩人之淸和，可以語溫柔敦厚之敎也與？南方有火䑕焉，生於火而食於火，語之以負氷之魚，嚙雪之蛆，我知其不同𩔖遠矣。斯則二方子之詩，固未必時人所崇尚，而余與乳山老人所爲相視而一笑也。</p>
<h3 id="婁江十子詩序">婁江十子詩序</h3>
<p>余息心空門。以談詩爲戒。里中二三子間來告曰。詩病㴱矣。今且抹摋韓孟。詆諆歐梅。如狂如易。不可爲矣。子其奈何。余心以爲憂。而不忘揚水卒章之戒。相視一喟而巳。</p>
<p>婁江有十子者。英年華胄。含章秀發。相與摩礪爲聲詩。都人士望風却避。顧以余爲可與言也。相與鼓篋而請事焉。余讀之卒業欣欣肰有喜色。而告之曰：古之爲學者，莫先於學詩。詩也者，古人之所以爲學也，非以詩爲所有事而學之也。古之人十有三年學詩誦勺，十五成童舞象，春誦夏弦，秋學禮，冬學書，其於學詩也，沒身而已矣。師乙之論聲歌也，自歌頌歌雅以逮于歌齋，各有宜焉。自寛柔靜正以逮于溫良能斷之德，各有執焉。淸濁次第，宮商相應，辨其體則有六義，考其源則有四始、五際、六情。故曰：溫柔敦厚，詩敎也。古人之學詩者如是。今之爲詩者，不知詩學，而徒以雕繪聲律，剽剝字句者爲詩，才益駮，心益麄，見益卑，膽益橫，此其病中於人心，乘于刦運，非有反經之君子，循其本而救之，則終于胥溺而已矣。今吾觀十子之爲詩也，直而不倨，曲而不屈，抑之而奧，揚之而明，曲直繁瘠，廉肉節奏，非放心邪氣所得而犯干也。其爲人也，威儀庠序，發言有氣，離經辨志，相觀而善，非有意爲䛕聞動衆者也。是夫也，其有志于古之學詩者乎！趙邠𨜮之敘孟子曰：帝王公侯遵之，則可以致隆平，頌淸廟𨜮。大夫士蹈之，則可以尊君父，立忠信，守志厲撡者儀之，則可以崇高節，抗浮雲。此古學之典要，亦救世之針藥也。</p>
<p>吾老矣，𥨸有厚望於諸子，故爲其序以勉焉。肰吾里二三子以余爲河渚之瘖人，廢書而退者數矣。聞斯言也，殆將有掉鞅摩壘、愾肰而興起者，余之憂不兹釋矣乎！書之以勉婁江諸子，亦以勉夫二三子也。</p>
<h3 id="黃庭表忍菴詩序">黃庭表忍菴詩序</h3>
<p>往余從行卷中得庭表詩，故𥿄䝉茸昱昱肰如有光氣。展卷得長金陵雜感諸篇，頓挫鈎鎖，𦆑綿惻愴，風情骨格，在韓致堯元裕之之間。盱衡抵掌，謂後不得不推此賢。時人或未之計也。久之，庭表學殖益富，才力益老，散華落藻，驚爆都市。梅邨告我平子，目不虚矣。</p>
<p>余年八十，避人稱壽，庭表獨賦四章枉贈。金舂玉應。鏘肰盈耳。南豐一瓣香㴱有寄託非苟爲贊頌而巳。或曰子于庭表之詩。何知之蚤也。曰吾少從異人學望氣之術。老無所用。竊用之以觀詩。以爲詩之有篇章聲律奇正濃淡。皆其體魄也。有氣焉含藏於心識。涌見于行墨。如玉之有尹。如珠之有光，熠燿浮動，一舉而可得。非是氣也，于山爲童山，于水爲𣦸水，于物爲焦牙敗種，雖有詞章繁芿，匠者弗顧焉。夫子論玉有七德，而終之曰：氣如白虹，天也；精神見于山川，地也。玉之德至于珪璋特達，天下莫不貴，而其光氣之著見，則田夫野人可以望而知之。吾用望氣之術，知庭表之詩，亦猶夫田夫野人而巳矣。</p>
<p>或又曰：庭表，少年貴仕，摛藻如春華，商音越吟，取次側出者，何也？</p>
<p>曰：夫子之論玉備矣。先之以溫柔縝密，次則曰廉而不劌也，次則曰叩之其聲淸越以長，其終詘肰也。爲詩者取溫柔縝密之似。而徒以煩音輭語希世而媚俗。非玉也䃉也。溫人之玉固將化而爲石。而鄭人之玉又將化而爲蜮。則其爲䃉者亦未可保也。吾所取庭表之詩。謂其溫文密理。環璧肉好。其骨落落肰其志耿耿肰不失其所以爲圭璋特達者也。斯言也，田夫野人之所不及知，而士夫大夫或不以爲肰，則望氣之㳒亦有所不信。姑書此以序庭表之詩，他日要梅邨相與極論之。</p>
<h3 id="陳確菴集序">陳確菴集序</h3>
<p>嘉隆之年，吳中文章家以聲華浮豔爲能事。崑山歸熙甫守其樸學，言稱古昔，與其韋布弟子端拜雒誦，倡道于荒江寂莫之濵，于是吳中有歸氏之學。逮及百年，而確菴陳子挺生于百里之內，磨礲名行，䃚礪經術，學者確肰奉爲大師。人皆曰：確菴子，今之熙甫也。確菴子顧不自以爲足，捧其所爲詩文，過而問於䝉叟。</p>
<p>叟讀之浹旬，撫心沉思，泫肰而歎曰：昔者吾夫子知道之不行，刪詩、書，定禮樂，翊六象，六經之道大備。春秋旣成，使曾子抱春秋，河雒北向，夫子齋戒，向北辰而拜，告備於天。六經偉矣，至春秋而始告備者，何也？斯義也，唯文中子知之。曰：春秋抗王而尊魯，其以周之所存乎？春秋成而周存，存周者天也，故曰以告備於天也。元經之作也，書成亡而具五國，援夫子存周之義，以具五國，皇極所以復建，而斯文不䘮也。</p>
<p>確菴子繼銅川之志，歌伐木之章，茅簷土堦，講道勸義，固將以贊易爲司命，元經爲賞罰，六經七制之能事，研之㴱，講之熟矣。苞塞演迤，作爲詞章，本天咫，揆人紀，蓋莫不有畏天悲人、自古在昔之思焉。文中子論永嘉皇始之事曰：我聞有命，未敢以告人。則猶傷之也。傷之者，懷之也。確菴子之文，其傷與懷之交乎？文乎！文乎！叟之所以泫肰而歎也。嗟夫！世之摛華掞藻，游光揚聲者亦多矣。日及之花，非不鮮妍也；風雨之燈，非不昱燿也，本之則無如之何。確菴子居今之世，抱遺經以道古昔，志勤言徵，其道大備。後百餘年，人將以婁江一水爲疎属之南，汾水之曲，肰後知余言之不徒也。老夫亦何冀之子。振頽綱。竊敢取薛内史之詞以爲確菴子贈。</p>
<h3 id="梅仙族孫詩序">梅仙族孫詩序</h3>
<p>去吾邨庄二繇旬許，確菴子之學舍在焉。江鄕沮洳，蓬藋薈蔚，確菴子偕其高足弟子梅仙、族孫數十人，摳衣岸巾，講道勸義，歌詠先王之風，若將終身焉。余嘗語確菴子：吾子之業，其在疏屬之南，汾水之曲乎？吾醉不如無功，瘖不如子光，而兼有二子之病。意疏體放，庶幾自托於南北渚之間。確菴子顧其徒愾肰而歎，若不舍肰而去。</p>
<p>旣而梅仙奉確菴書，問業于余。進而與之言，視下而言徐，俯躬奉手，溫溫踖踖如也。徐而讀其詩，金春玉應，銜華佩實，有懷霜臨雲之志，而無弦么徽急之韵。瞿瞿乎，憴憴乎，有君子之心焉。甚矣，梅仙之似確菴子也。昔者河汾之徒，備聞六經之義者，董常、仇璋、薛收爲最而無功。答馮子華書則曰：亂極則治，王途漸亨。房杜諸賢，肆力廊廟。吾家魏學士亦申其才。公𨜮勤勤有志，干禮樂，刦塵孔𣗥，河汾在邇，三才九疇，有倫有要。梅仙居確菴子之門，其將備聞六經，退而爲董、薛乎？抑亦執此以往。進而爲房魏乎。記有之。天降時雨。山川出雲。文章聲律。文人志士之雲氣也。旋觀梅仙之詩。三色爲霱。五色爲𨜮。觸石膚寸。滃集于行墨之間。榮河浮雒，山川其舍諸。東臯子縱恣誕散。五斗旣醉。拊膺浩歎。猶有刀舟羽翮之思。</p>
<p>余雖老且耄矣，不能無望於房魏也。聊爲梅仙識之，且以告確。菴子禪誦暇豫，採花釀酒，以江邨一畝，當河渚之醉。鄕，酒人之語，良多謬誤，願梅仙勿以爲笑也。或有問者，則代余指仲長之口以應。</p>
<h3 id="從遊集序">從遊集序</h3>
<p>從遊集者，確菴子評次其門弟子之歌詩，用以宣導志意，攷論德業者也。漢唐以來，凡爲學者必有師，專門名家各仞師說，而讀書肄業之法，至宋之考亭、西山爲大備。元季則有吳菜立夫唱道于白麟溪，宋景濂、胡仲申爲其高第弟子，悉得其藴奧。而景濂當洪武初自禁林歸浦陽，方遜志執經來侍一坐，歷四春秋，學成而後去。景濂送遜志之序，以爲理學之淵源，人文之絕續，盛衰幾微之載，名物度數之變，無不肆言極辯，而㑹歸于大道。蓋古人師資敎學，或源或委，禀承古昔，如此其不苟也。</p>
<p>自儒林道學之術分岐于儒家，而古學一變。自江門、姚江之學側出于經術，而古學再變。于是乎封蔀之以制科之帖括，爚亂之以剽賊之詞章，舉世胥變爲俗學，而江河之流不可復返矣。確菴子獨抱遺經，居今而稽古，諸子彬彬文質，括羽鏃礪。當戎馬蹂躪之日，處荒江茅屋之中，衣裳襜如也，劒佩鏘如也。其稱詩也，佚而不偷，𡜱而不怒，商歌羽音，聲滿天地，以是爲可以樂而窮，窮而老也。率是而行，古學可以絕而復續，先王之詩可以變而克正。若猶是駢花儷葉，以詞賦爲君子，則靡靡者天下皆是，而確菴子亦何樂乎有是哉。余嘗尚論皇初，當九域颷迴，三精霧塞之後，中山、開平以干戈汗馬蕩滌宇宙，金華以黼黻文章繪𦘕日月，其爲元功一也。容刀與璠，陶鑄寧海，麻衣碧血，樹三百年節義之幟，頖宮之闕祀也，祖庭其舍諸？此則確菴子與諸子之責，而余未能以極論也。姑爲序。</p>
<h3 id="楊弱生且吟序">楊弱生且吟序</h3>
<p>泰和楊弱生，不遠二千里，訪余干江村。問其何以治行？曰漳江多茉莉花，吳中多書，載花滿棹，易書盈車，謁夫子而還，吾事辦矣。余听肰喜之。巳而出其詩爲贄，且請一言。余告之曰：異哉子之載花易書也。吾未誦子之詩，巳前知子之能詩也。茉莉之在此方籬落間物，充女郎簮佩耳。西竺則謂之摩利，又云奈奈，女之所生也。又云鬘花，花可以結鬘也，西天供佛，以鬘華爲最勝。以其淸淨離穢，騰芬散馥，殊異於凡草木也。子之於是花也，珍惜愛護，出入與俱，其於染香也㴱矣。其爲詩也，宜素而馨。古之人有以愛妾換劒換馬者，有以法書換白鵝者，其聲價頗爲不𩔖。今以輭淨之花，易殊妙之書，名花傾國，故足相當，金谷蘭亭，不妨敵對。此博易之奇局，詞苑之美譚也。其爲詩也，宜殊而麗，品花於茉莉，淸香靘籹，便娟旖旎，猶勝侍中之有素女雪兒也。五車之書，則端人聖士，朝𠜍衮衣，不可䙝昵者也。以彼易此，捨豔質而羅素書，其志意去世人遠矣。其爲詩也，宜潔而芳。花之香馥鼻而澤身，書之香染神而浹骨。花之香隨風而聞人華也，書之香逆風而熏天華也。捨人華之香，而易牛頭栴檀逆風上妙之香。其爲博進也，不巳奢乎。</p>
<p>吾聞忉利天殿南有波質拘𦒿羅樹，謂之天樹王。其花開敷，香氣周徧三千里，諸天共坐其下，聞香歡樂。子今載書而歸，坐天樹，聞天樂，舍夫天鼓，共演妙音，其於詩亦何有？揚子避席曰：雖肰，請終敎某以詩。余展卷快讀，曰：信矣，余故前知子之能詩矣。遂抽初學集一編，酬所贈花，而酌酒以爲別。</p>
<h3 id="徐子能黃牡丹詩序">徐子能黃牡丹詩序</h3>
<p>唐人宴集賦詩，必有人擅塲。昇平公主之席，李端擅塲；送王相鎭幽朔，韓翃擅塲；送劉相巡江，錢起擅塲。唐人誇之，以爲太平盛事。</p>
<p>往者國家全盛，淮海繁華，廣陵鄭超宗家園有黃牡丹之祥，盛集文士，宴賞賦詩，糊名馳書，属余題首。余推南海黎美周第一，超宗鐫贈金爵，以旌異之。美周方應進士舉，徐子子能賦黃牡丹狀元詩，一時呼美周爲黃牡丹狀元。此亦承平盛際，唐人擅塲之流風也。都會焚燬，英俊凋傷。鄭生俠骨，久付沙塲；黎子文心，尚餘碧血。</p>
<p>余歸心㳒門灰冷，夢斷維揚，昔遊杳肰，龍漢刦外矣。吳門牡丹時，陳子明偕子能属和，美周遺什，子能遂得一百餘首，貫花結鬘，香粉散落，吳人傳寫，爲之手馥。僕本恨人，按湖湘紅豆之歌，聽秦淮商女之曲，則爲之顧影骨驚，悲不自禁。情之感人，固其所也。子能属疾數載，寢室空牀，蕭肰如道人禪老，不謂其情瀾才海，波譎雲詭，倒嚢而出，一至於此。吾讀內典，刦火初起，燒須彌山，王菩薩能以一口唾之令滅，復以一口吹之令卽起，吹唾一口，起滅同時。子能身當刦後，緣情托物，能使揚州烟月，江左文章，攢花簇錦，涌現尺幅之上。安知刦火起滅，不在文人筆端一口吹唾耶？余言及此，林下水邊，又欣欣肰有喜色矣。</p>
<h3 id="小山堂詩引">小山堂詩引</h3>
<p>余觀唐人嵩岳嫁女記，有瑞露之酒，釀於百花之中。其花四出而㴱紅，圓如小瓶，徑三寸餘，綠葉形，𩔖盃折花，傾於竹葉中，凡飛數巡，其味甘香，不可比狀。讀之每欣肰流涎。又忖度以爲寓言無是事。比游鐘山，遇異人授百花仙酒方，採百花之精英以釀酒，不用麯蘖，自肰盎溢。乃知唐人之言爲不誣。因是流觀酒譜，如李肇所記郢之富水，烏程之若下，以迨九醖、三勒之属，皆人間凡酒，無足道者。內典言：阿脩羅好酒，見天飮甘露四天下採花，置四海中釀。海業力所持，進失甘露，退不成酒。而諸天所飮甘露，皆於飮樹中流岀。以釀酒一事徵之，爲之開顔一笑。知雜林香市，去人間良不遠也。</p>
<p>方吾家酒熟時，吳門袁重其持施，有一新詩来請序。傳杯讀之，淸詞麗句，盎溢牙齒間。笑謂重其：此詩豈亦燭夜之花，壓枝路旁，以待傾折者耶？人間詩句，雖復妖艷綺靡，亦乾和五藴耳。唐人記二書生爲衛符𨜮等引還人間，折花傾酒，步步惜別，重其當趣，舉斯言以告于讀有一之詩者。</p>
<h3 id="楊明遠詩引">楊明遠詩引</h3>
<p>往余遊長安，見無補題扇詩。閒魚食葉如遊樹。高柳眠陰半在池。苦愛其語。吟賞不置。行求得之。遂與定交。無補年纔弱冠，風姿足映數人。今見其郞君明遠，名行巋肰，秀岀行輩。其稱詩則巳爲魯兩生漢四老。自處於遺民故老之間。俛仰三十餘年。余之衰晚不足論。而世論之陵谷旦異，舟壑夜遷，則眞可歎息也。</p>
<p>客有稱明遠之詩者曰。近日之詩懲浮夸偪側之病。相與鐫彜其圭角。磨礲其矜氣。息徒中唐頓轡郊島以求其冲和簡雅之似。亦旣靡肰同風矣。明遠體氣自肰。意匠㴱隱。得冲和簡雅之眞而料簡其似。亦聞西竺之鬻乳者乎。牧女之乳，展轉入城市，加水至於八分，則乳之味薄矣。明遠之詩，西竺新搆之乳也。餘人則近加水之乳也。以乳喻詩，亦善喻也。余曰：客之言良是，肰有本焉。詩以言志，古人曰武，亦以觀諸子之志。明遠高才，盛年遁跡，自引，疏布不厭，妻子凍餒，長篇短詠，矢詩遂歌，聲滿天地。響振林木。斯世載筆墨。負丹鉛。頌公燕而賦鐃歌者。鸞鳳之下視螂蛆不巳寥廓耶。懷古十章。明遠之志在焉。謝臯羽之詩長留天地間者。微斯人誰與歸。經言雲。山有草。牛若食者。卽得醍醐。又此牛唯飮雪山淸水所有。茹退最爲香潔。客謂明遠之詩，西竺新搆之乳，吾皆以爲雪山之醍醐也。雪山之醍醐，茹草飮水而得之者也。城市之水乳，又安足辨乎？無補曰：補蚤以詩受知于先生，盍有以長吾子之詩。遂書是言以復之。</p>
<h3 id="王翰明詩引">王翰明詩引</h3>
<p>春秋諸侯之大夫，朝聘㑹盟，宴享酬酢，皆相率而賦詩。趙武曰：武亦觀諸子之志。余嘗徘徊追慕，以爲春秋戰爭之世，其𨜮大夫雍頌暇豫，登歌賦詠，若是乎有先王之遺風焉。巳而繙閱天水遺文故事，汪水雲黃𠜍南歸，少帝賦詩，有寒梅幾度之句。舊宮人卽席贈別，長相思望江南二十餘闋，每一讀之，薄寒中人，𢡖凄增。自有乾坤以來，傷離恨別，未有甚於此者也。或者曰：觀春秋𨜮大夫中華燕樂之雅，而益重夫刜令　　孤竹懸車束馬之功；觀天水舊宫人故都離別之悲，而益㴱夫傳金鳳抵黃。　襄樊鄂渚之恨。余老而失學，史學荒落，未知斯言之云何也。</p>
<p>定興王翰明，吾友鹿伯繼孫，鐘元之高弟，北方之學者，未能或之先也。渡江而南，東國之人倫，西都之賔主，雲合景附，定交結契，投贈惜別之詩二百餘章，可謂極盛矣。余觀卷中之詩，雍頌言志，有似春秋之𨜮大夫，哀傷激越，泣禾黍而涙山河，又有似乎天水之遺悲也。趙武曰：武亦觀諸子之志。觀諸子之詩，而其志可志也。觀諸子之志，而翰明之詩之志又可知也。嗟夫！伯繼之墓艸久宿，而余則老且廢矣。翰明歸，以詩卷眎鍾元，鍾元其將泣春秋𨜮大夫之後乎？抑且以遺民故老，弔水雲而傷和靖乎。吾又以觀鍾元之志也。</p>
<h3 id="二王子今體詩引">二王子今體詩引</h3>
<p>唐有天人費氏，告宣律師：閻浮提世間臭氣上熏於空四十萬里，正直光音天，諸天淸淨，無不厭惡，唯香氣上熏破之，故佛法中香爲佛事。今佛所取栴檀、兜樓婆上妙之香，此方無有。漢世西人貢香，宮門上著豆許，聞長安四面十里，經月不歇。今皆漂沈厠溷中，唯伊蘭充滿三界，諸天慜之，改令此世界中。得以文字妙香代爲佛事。於是奎璧圖書之宿。東指牛斗吳會之墟。帝車炳肰。詞人才子。排珠林而比玉府者。高楊巳降。於斯爲盛。婁上復有二王子懌民虹㕛出焉。栴檀樓婆上妙之香。此方所無者。今遂郄車而載。可異也。</p>
<p>二子爲今體詩。精鎣爲骨。輕淸爲韵。有色有聲，非烟非火。淨名鉢中貯香積飯，香氣著人腸胃，七日而後消。詠二子之詩，彷彿似之。牛頭栴檀產於摩耶羅山，與伊蘭叢生，過者弗視也。及其條枝布葉，芳香酷烈，伊蘭四十由旬之臭，一瞚滅熄，天帝乃始擇而採之。修羅兵鬬，用以止血。善法堂之戰勝，得草木之助焉。二子爲太原文肅公曾孫，　　　　襲其父奉常之餘芳，生長栴檀林中，與伊蘭迴絕，又况條枝布葉之日乎？</p>
<p>今將岀其詩與吳會君子，宣芬散馥，普熏世界，而余以一言先之。後有𢰅感通傳者，謂文字妙香，能熏洗閻浮提刦中刀兵凶疫臭惡之氣，胥願以文章爲佛事，其將用斯言爲表報乎？嗚呼！吾有望矣。文肅策勲在政府，箕裘在子姓，韓相五世，漢貂七葉，踵西京袁、楊之後，實唯太原續弇州盛事，述者故應不一書之，余姑敘其詩而未能及也。</p>
<h3 id="五石居詩小引">五石居詩小引</h3>
<p>往遊雲間，見生甫屠羊食牛詩，愛其以詩句作佛事，可作此土伽佗。今來錢城，讀五石居詩，風神散朗，意匠蕭閒，乃知生甫眞詩人也。時人沈湎俗學，掇拾餖飣，誇詡漢魏、三唐，如以嚼飯餧人，徒增嘔噦耳。生甫閒情道韵，在眉山、劒南之間，隱嚢游𡲆，信筆㸃染，雲霞橫生，烟波蹙沓，固不屑與時人爭名。而時俗之螽醜蠅營者，亦莫得而干之，此所以爲詩人也與。生甫，秦川貴公子，一麾出守，載廉石以歸，補衣竹杖，居肰道人也。肰吾相生甫，方頤豐下，兩頰光氣隱隱，以爲晩年當有遇合，爲功名富貴中人。生甫聞而笑之。</p>
<p>吾年八十，每搜尋史冊中老人作伴侶。吳季子年九十，能將兵伐陳，蘇長公以爲仙去不𣦸。太公七十，起於屠釣，牧野鷹揚，正在百歲時，安知生甫晚遇不如此兩人耶？陸放翁九十餘，尚不忘北定中原。生甫更二十年，猶與放翁相望。晚年據鞍橫槊，詩篇當益壯，不但如放翁之行吟䇿杖，終老於蘭亭禹廟間也。雲將年九十。亦吾老友也。書之於生甫詩後。把示雲將。開顔一笑。他時以躍馬食肉。責報于蔡澤。恐不吾償也。則以雲將爲徵。</p>
<h3 id="李梅公唱和初集序">李梅公唱和初集序</h3>
<p>盤根仙李，長庚新谪於人間；積慶璇源，張星舊駐於天上。嫓兹嘉耦，嗣以徽音。思美人兮西方，降帝子兮北渚。陽律六，陰律六，吹鳳管以參差；前唱于後唱，喁拊鸞歌而叶應。珊瑚筆格，緣沈之管交揮；玳𤦛書籖，雲母之箋雙劈。花㴱網戸，每刻燭以分題；燕乳綺疏，或攤書而徵事。芙蓉秋水，筆花與臉際爭妍；楊柳春山，烟黛並眉間俱嫵。東吳才子，金閨傳內史之篇。南國佳人，玉臺寫令𡢃之什。珠林琪樹，洵彤管之美譚；金柯玉枝，實天潢之盛事。丹樓烟，　朱邸灰，飛交語面腸斷白衣，登車則淚霑紅袖。猗與燕婉，孌彼鴻休。在御之琴瑟依肰，中庭之蘭玉滋長。雕軒文駟，𩥵玉馬以北朝；翟茀鞠衣，伴角巾而東下。水精簾幙，鎭日焚香；雲母丹黃，千年辟蠧。輪依桂樹，無復月孤；矢激蓮花，惟應天笑。豈若敬通抵舎，但對孺人；子美漂流，長隨妻子。又况衡陽飛鴈，空約刀環；蘭渚鯉魚，難傳錦字。望曰歸于六詔，怨其雨于三春哉！伊余生稊之年，爰有齊牢之遇。綘雲東閣，綠𥦗署禁扁之新題；紅雨西泠，紫陌誦夭桃之麗句。勞勞頳尾，依依白頭。茗椀熏籠，雜居烟㸑。縹嚢緗帙，夾註米鹽。笑十指于懸錐，嗟滿頭之蓬葆。憐兹憔悴，睹此芳華。托副墨以歸詒，俾殺靑而傳寫。願借光明於東璧，敢希嚬蹙於西家。沈香小像，庶幾得染妙熏。刻玉芳名，抑亦附垂墨云爾。</p>
<h3 id="許夫人嘯雪菴詩序">許夫人嘯雪菴詩序</h3>
<p>歲聿云暮，燈火蕭肰。禪榻髩絲，久斷遊仙之夢；木魚經卷，長爲退院之僧。茂苑許夫人刻鏤苕華，問遺裙布，致詞老人，俾爲其序。偶拈數韵，繼以長吟。窮冬而光風拂衣，沍寒而落華滿席。仙人失定，爲雪池之歌聲；迦葉聞琴，依須彌而狂舞。聲塵或詔爲禪刺，　釧每漏於戒鍼。意藻不飛，心華乍釋。徐挑燈而終卷，乃撫几而長歎。孌彼淑姬。猗歟雕琯。以薛瑤噉香之質。挾謝韞咏絮之才。樹本迎風。華能燭夜。華宮寂歷。望靑蓮兮未來。橘社迢遙。掩明璫而自媚。情文綺互。筆墨橫飛。留趙后之裙。當風欲舉。擁樊家之髻。顧燭自憐。固巳令才子色飛。道人心死矣。及乎翟茀承恩。雕軒卽路。擁東方之千騎。將南國之九雛。漳水東流。銅臺高揭。洛妃乘霧。羡翠袖之英雄。妓女望陵。弔黃鬚於㝠莫。邯鄲道上。炊熟黃粱。蘇門山頭。嶺聞淸嘯。金人辭去。銅狄製成。靡不淸淚如鉛。長歌當泣。狄䖝炎熟。朝槿榮華。齋素三時。琴心一曲。貂裘羽箭。歌出塞以望歸。霞帔星𠜍。裏厭禳之裝束。殆將携烟景。凌綘河。吟太霞。諷晨啓。玉山曲宴。伴戴勝以長謠。小有靈音。彈雲璈而属和。豈猶夫隴西贈答。但憶芳香。蜀女風流。徒吟溝水而巳哉。嗟夫長眉如雪。秃筆無華。文媿燕公。敢序昭容之集；才慙孝穆，誰定玉臺之詞？以我道心，研兹仙趣。西池南岳，或現幻身。童初易遷，尚行欲界。庶兹慧業，不閡塵勞。謹承彤管之詒，竊比瓊枝之報。</p>
<h3 id="贈黃皆令序">贈黃皆令序</h3>
<p>綘雲樓新成，吾家河東邀皆令至。硯匣筆牀，淸琴柔翰，挹西山之翠微，坐東山之𦘕障，丹鉛粉繪，篇什流傳，中吳閨闥，侈爲盛事。南宗伯署中，閑園數畝，老梅盤拏，柰子花如雪屋。烽烟旁午，訣别倉皇，皆令擬河梁之作，河東抒雲雨之章。分手前期，蹔游小別，迄今數年往矣。今年冬，余遊湖上，皆令僑寓秦樓，見其新詩，骨格老蒼，音節頓挫，雲山一角，落筆淸遠，皆視昔有加，而其窮亦日甚。湖上之人，有目無覩，蠅鳴之詩，鴉塗之字，互相題拂於皆令，莫或過而問焉。衣帔綻裂，兒女啼號，積雪拒門，炊烟斷續。古人賦士不遇，女亦有焉。吁其悲矣。滄海橫流，刦灰蕩埽。畱署古梅老柰，亦猶夫上林之盧橘，寢園櫻桃，斬刈爲樵薪矣。綘雲圖書萬軸，一夕煨燼，與西淸東觀琅函玉軸俱往矣。紅袖告行，紫臺一去，過風□而畱題，望江南而祖别。少陵墮曲江之淚，遺山續小孃之歌。世非無才女子，珠沉玉碎，踐戎馬而換牛羊。視皆令何如。皆令雖窮淸詞麗句。㸃染殘山剩水間。固未爲不幸也。河東湖上詩。最是西泠寒食路，桃花得氣美人中。皆令苦相吟賞。今日西湖追憶此語。豈非窮塵往刦。河東患難洗心懴除月露。香燈禪版。淨侶蕭肰。皆令盍歸隱乎。當属賦詩以招之。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="https://cdn.jsdelivr.net/npm/swiper@11/swiper-bundle.min.js"></script>
	<!-- Initialize Swiper -->
	<script>
		var swiper1 = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
            effect: 'fade',
            autoplay: {
                delay: 2500,
                disableOnInteraction: false,
            },
			pagination: {
				el: ".swiper-pagination",
				clickable: true,
			},
    });
	</script>
    <!-- Initialize Swiper -->
    <script>
        var swiper2 = new Swiper(".article-photos-swiper", {
			slidesPerView: "auto",
            spaceBetween: 30,
            centeredSlides: true,
            effect: 'fade',
            autoplay: {
                delay: 3500,
                disableOnInteraction: false,
            },
            pagination: {
                el: ".swiper-pagination",
                dynamicBullets: true,
            },
        });
    </script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 480,
                      lastRow : 'justify',
                      margins : 10
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>