<!DOCTYPE html>
<html lang="en">
<head>
  <meta charset="utf-8">
  
  
    <meta name="keywords" content="Waxa Design, 蛙夏, kaero, kaero zhi, designer, 自由设计师, blog, design, photography, photographer, chinese, suzhou, 旧体诗, 诗词">
  
  
    <meta name="description" content="傍晚游吴市，因思古人散步，予载山妻，骑小电驴，自署吴散骑常侍，不亦可乎？">
  
  <meta name="viewport" content="width=device-width, initial-scale=1, maximum-scale=1, user-scalable=0">
  <title> Kaero Zhi</title>
  
    <link rel="apple-touch-icon" sizes="57x57" href="/assets/images/webclip/apple-touch-icon-57x57.png">
    <link rel="apple-touch-icon" sizes="72x72" href="/assets/images/webclip/apple-touch-icon-72x72.png">
    <link rel="apple-touch-icon" sizes="76x76" href="/assets/images/webclip/apple-touch-icon-76x76.png">
    <link rel="apple-touch-icon" sizes="114x114" href="/assets/images/webclip/apple-touch-icon-114x114.png">
    <link rel="apple-touch-icon" sizes="120x120" href="/assets/images/webclip/apple-touch-icon-120x120.png">
    <link rel="apple-touch-icon" sizes="144x144" href="/assets/images/webclip/apple-touch-icon-144x144.png">
    <link rel="apple-touch-icon" sizes="152x152" href="/assets/images/webclip/apple-touch-icon-152x152.png">
    <link rel="apple-touch-icon" sizes="180x180" href="/assets/images/webclip/apple-touch-icon-180x180.png">
    <link rel="apple-touch-icon" sizes="167x167" href="/assets/images/webclip/apple-touch-icon-167x167.png">
  
  
    <link rel="stylesheet" href="//cdnjs.cloudflare.com/ajax/libs/lightgallery/1.6.8/css/lightgallery.min.css">
    <link rel="stylesheet" href="//cdnjs.cloudflare.com/ajax/libs/justifiedGallery/3.6.5/css/justifiedGallery.min.css">
  
  
    <link rel="shortcut icon" href="/assets/images/favicon.png">
  
  
    <link rel="stylesheet" href="/libs/swiper/swiper-bundle.min.css"/>
  
  <link href="https://cdn.jsdelivr.net/npm/bootstrap@5.3.1/dist/css/bootstrap.min.css" rel="stylesheet" integrity="sha384-4bw+/aepP/YC94hEpVNVgiZdgIC5+VKNBQNGCHeKRQN+PtmoHDEXuppvnDJzQIu9" crossorigin="anonymous">
  <link rel="stylesheet" href="https://cdn.jsdelivr.net/npm/bootstrap-icons@1.10.5/font/bootstrap-icons.css">
  
<link rel="stylesheet" href="/css/style.css">

  <script src="/libs/jquery/jquery-3.7.0.min.js"></script>
  <script src="/libs/locomotive-scroll/locomotive-scroll.min.js"></script>
  <script>
    (function () {
        var scroll = new LocomotiveScroll();
    })();
  </script>
  <link rel="stylesheet" href="/libs/locomotive-scroll/locomotive-scroll.css"/>
<meta name="generator" content="Hexo 6.3.0"><link rel="alternate" href="/atom.xml" title="Kaero Zhi" type="application/atom+xml">
</head>


<body class=" page layout-page">
  <div class="main">
    <header id="header" class="my-5">
	<nav class="navbar navbar-expand-md">
		<div class="row container">
			<a class="navbar-brand col-6 col-sm-2 m-0" href="/">
			
				<h1>Kaero Zhi</h1>
			
			</a>
			<div class="navbar-sm col-sm-8 col-0 d-flex justify-content-center m-0">
				<ul class="navbar-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
			</div>
			<div class="col-6 col-sm-2 d-flex justify-content-end m-0">
				<button type="button" class="nav-btn" data-bs-toggle="modal" data-bs-target="#modalNavi">
					<span>目次</span>
				</button>
			</div>
			<div class="modal fade m-0 p-0" id="modalNavi">
				<div class="modal-dialog modal-fullscreen">
				  <div class="modal-content bg-dark text-white">
					<header class="modal-header border-0 row container my-5">
						<a class="modal-brand col-2" href="/">
						
							Kaero Zhi
						
						</a>
						<div class="col-6 col-sm-2 d-flex justify-content-end m-0">
							<button type="button" class="btn-close" data-bs-dismiss="modal">
								<span>目次</span>
							</button>
						</div>
					</header>
					<div class="modal-body row container">
						<ul class="modal-nav">
  
    
  <li class="nav-item ">
    <a class="nav-link" href="/categories/photography">影像</a>
  </li>
  
    
  <li class="nav-item ">
    <a class="nav-link" href="/categories/cases">案例</a>
  </li>
  
    
  <li class="nav-item ">
    <a class="nav-link" href="/categories/writings">文字</a>
  </li>
  
    
  <li class="nav-item ">
    <a class="nav-link" href="/categories/tours">游历</a>
  </li>
  
    
  <li class="nav-item ">
    <a class="nav-link" href="/archives">更新</a>
  </li>
  
    
  <li class="nav-item ">
    <a class="nav-link" href="/about">关于</a>
  </li>
  
</ul>
					</div>
					<footer class="modal-footer justify-content-center mb-5 border-0 row container">					  
						<ul class="social-nav">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
					</footer>			  
				  </div>
				</div>
			  </div>
		</div>
	</nav>
</header>
    <main>
      <div class="container">
  <div class="page-heading py-5 mt-5">
  <!-- page-type-title -->
  
    
<h1 class="page-type-title"></h1>
  
</div>
  <article id="page-" class="article article-type-page" itemprop="blogPost" itemscope itemtype="https://schema.org/BlogPosting">
  
  
  <div class="article-inner">
    
    
    <div class="article-entry" itemprop="articleBody">
    
      <link rel="stylesheet" type="text/css" href="https://cdn.jsdelivr.net/lightgallery.js/1.0.1/css/lightgallery.min.css" /><div class=".article-gallery"><h3 id="題孟陽倣大癡仙山圖">題孟陽倣大癡仙山圖</h3>
<p><em>萬曆丁巳夏五月，余與孟陽栖拂水山莊。中峰雪崖師藏大癡仙山圖，相邀往觀。是日毒𤍠，汗濯濯滴箯輿上，日落仍還。次日孟陽憶之作圖，筆硯燥渴，㸃染作焦墨狀，至今猶可辨也去。𦘕時四十一年，孟陽仙去亦十五年矣。子羽偶從集上購得，以示余，人世俯仰，不堪把玩。孟陽每拈首楞中前塵影事一語，念之惘肰，因作歌題其上。</em></p>
<p>大癡老人遊華山，白雲滃起衫袖間。玉簫滿滿車箱谷，抗手招邀竟不還。孟陽不樂人間住，燒松㸃墨天都去。三十六峰雲海中，白月吳吟向何處。愛𦘕都於𦘕笥探，湖橋東畔石城南。每對山𥦗圖粉本，更從禪榻倣浮嵐。<sub class="note">大癡有浮嵐煖翠圖。</sub>𥿄上流年去無跡，筆端白汗猶堪滴。故人風致剩殘縑，老我顚毛比焦墨。楞嚴影事不吾欺，落却前塵午夢遲。兩翁執手仙山裏，莫漫軒渠笑我癡。</p>
<h3 id="和些菴和尚補山堂歌">和些菴和尚補山堂歌</h3>
<p>牀頭雙劒匣龍虎，繡澀悲吟卷毛羽。宵來光怪橫甲兵，彌天倒寫修羅雨。柴門白浪平江湖，天宮嶇峨地極孤。閃電金蛇裂如線，戃怳豈知天有無。有人用管量天咫，我笑斯人夢夢耳。山僧貽我補山歌，使我沉憂霍肰起。南條天高嶺千疊，何人移置沙灣裏。長沙銅柱不曾腐，規外星辰九嶷補。東海揚塵未移日，剩水殘山何足數。眼前突兀見此堂，摩空浴日開洪荒。長歌仰視天蒼蒼，河曲智叟徒徬徨。</p>
<h3 id="送人還白門">送人還白門</h3>
<p>冐絮支牀老病身，閉門消煞二分春。經殘自乞鄰家火，客到聊除坐榻塵。流水故依垂釣叟，桃花但引捕漁人。秦淮舊日邀遊侶，柳市鐙船念我頻。</p>
<h3 id="送蕭孟昉還金陵">送蕭孟昉還金陵</h3>
<p>雞黍交期雪涕頻，相看不語且霑巾。鬚眉歷落如吾友，談笑分明見故人。草白金陵吳殿月，花開鐵柱晉時春。西江朋舊憐衰老，破屋秋風剩此身。</p>
<h3 id="六安黃夫人鄧氏">六安黃夫人鄧氏</h3>
<p>魚軒象服照靑春，鼓吹喧闐壁壘新。繡幰昔聞梁刺史，錦車今比漢夫人。鬚眉男子原無幾，粉黛英雄自有眞。還待麻姑擘麟脯，笑看東海再揚塵。</p>
<h3 id="秦淮花燭詞十首爲蕭孟昉作">秦淮花燭詞十首爲蕭孟昉作</h3>
<p>柳市春風蕩玉鈎，香車寳馬簇紅樓。鳳簫聲裏秦淮月，偏照唐家紫綺裘。</p>
<p>花合花開晝夜知，圓生香樹長新枝。道人不解人間事，只道諸天花燭時。</p>
<p>桃葉初𮞉閶闔風，圓璫方繡敓春紅。都人傳說新粧好，□□ <sub class="note">闕二字</sub>分明出漢宮。</p>
<p>圓黃散黛笑傾城，眉嫵何曾學𦘕成。十二珠簾春半捲，三山天下自盈盈。</p>
<p>潑墨攤書香每遲，鬬爪才了又徵詩。淸心玉暎堪題品，林下風懷更有誰。</p>
<p>香奩申旦戒雞鳴，欲覓封矦少婦情。敕㫁侍兒歌子夜，洞房齊唱豫章行。</p>
<p>十五盈盈比莫愁，將雛一曲倚箜篌。莫辭年少矜夫壻，珍重生兒字阿侯。</p>
<p>生兒那可不如孫，壁月璚枝總莫論。嬌小未知吳苑路，夢腸何事繞閶門。</p>
<p>繡佛旛前祝夢熊，金光夫婦宿因同。朝來鬒髮臨粧鏡，早有明珠現髻中。</p>
<p>春浮春色在花前，湯餅筵開抱送年。摩頂不須求寳誌，老夫斟雉是彭籛。</p>
<p>吾家歸佛長孫曾，名字都依日月燈。最是兩家繁種姓，不妨齊作白衣僧。</p>
<p>詩老才人各擅長，紫簫紅錦競催粧。衰翁自分如三老，花燭詩中祝弄璋。</p>
<h3 id="戊戌中元寓僧舍毒𤍠如坐甑中偶見王孟端𦘕竹漫題二絕">戊戌中元寓僧舍毒𤍠如坐甑中偶見王孟端𦘕竹漫題二絕</h3>
<p>天地洪罏鍛不休，赤烏夾日火雲流。誰將玉律𮞉殘𥿄，吹動琅玕萬葉秋。</p>
<p>竹埤梧垣久陸沉，舍人潑墨尚蕭森。閒𥦗展卷如尋夢，遮眼猶肰一院陰。</p>
<h3 id="次韻酬覺浪大和尚">次韻酬覺浪大和尚</h3>
<p>誰云花果自肰成，五百年來墮鬼坑。師子野干同說㳒，土梟水母各齊盟。燈于半夜傳時宻，月向千江落處明。自古崑岡能辨玉，莫將燕石誤題評。</p>
<h3 id="戊戌新秋日吳㢲之持孟陽𦘕扇索題爲賦十絕句">戊戌新秋日吳㢲之持孟陽𦘕扇索題爲賦十絕句</h3>
<p>長日繙經識昔因，西堂香寂對蕭辰。前塵影事難忘，却只有秋風與故人。</p>
<p>斷楮殘縑價倍增，人間珍賞若爲憑。松圓遺墨君應記，不是縆雲卽送僧。<sub class="note">孟陽别妓有縆雲詩書。</sub></p>
<p>叅錯交蘆黯淡燈，扁舟風物似西興。每於水濶雲多處，愛盡袈裟乞食僧。</p>
<p>𦘕裏僧衣接水文，菰烟蘆雨白紛紛。看他皴染無多子，只帶西灣幾片雲。</p>
<p>細雨西樓墊角巾，髩絲香篆淨無塵。如今𦘕裏重看𦘕，又說陶家𦘕裏人。</p>
<p>落墨蕭疎破墨新，摩挲手跡話霑巾。廿年夜月秋燈下，無復停歌染翰人。</p>
<p>輕鷗柔艣羃江烟，櫓背三僧企脚眠。只欠渡頭麾扇叟，岸中指㸃汎江船。</p>
<p>春水桐江訣别遲，孤舟搖曵㫁前期。可憐船尾支頣者，還似江干招手時。</p>
<p>一握齊紈颺刦灰，封題鄭重莫頻開。袛應把向波濤𥚃，大海秋風哭幾囘。</p>
<p>秋風廿載哭離羣，泉路交期一葉分。依約情人懷袖裏，每移秋扇感停雲。</p>
<h3 id="題呂天遺菊齡圖">題呂天遺菊齡圖</h3>
<p>靑衫皂㡌自盤桓，老圃秋容相向寒。顧影不須嗟短髩，黃花猶識古衣冠。</p>
<p>甲子遷訛記不眞，東籬花是老遺民。茫茫四海山河裏，剩得陶家漉酒巾。</p>
<p>秋花愁絕朔風塵，飮露飡英蛻此身。近日東郊難占籍，衆香國裏作頑民。</p>
<p>柴門低亞挿籬新，長爲寒花鎖綠筠。不比桃源在人世，春來勾引捕漁人。</p>
<p>碧梧枝下晚香花，風味依肰故相家。歎息五侯零落盡，南山萁豆邵平𤓰。</p>
<p>半樹梧桐小院陰，黃花幾朶照淸𬓛。落陰閒淡人如菊，長向籬邊養道心。</p>
<h3 id="題歸玄恭僧衣𦘕像四首">題歸玄恭僧衣𦘕像四首</h3>
<p>莫是佯狂老萬囘，壞衣掩脛髪齊腮。六時問汝何功課，一卷離騷酒百杯。</p>
<p>周冕殷冔又刦灰，緇衣僧㡌且徘徊。儒門亦有程夫子，贊歎他家禮樂來。</p>
<p>紫殿公肰溺正衙，又從别室掉雷車。天公罰作村夫子，㸃簡千文與百家。</p>
<p>罵鬼文章載一車，嚇蠻書檄走龍蛇。顚書醉墨三千牘，聖少狂多言法華。</p>
<h3 id="吳江吳母燕喜詩">吳江吳母燕喜詩</h3>
<p>酒熟餘杭燕喜初，春盤入𩜹鱠江魚。閒居賦裏長筵早，野史亭前視膳餘。歲晩雞豚存漢臘，夜䦨燈火續班書。史家他日賢明傳，不道閨門卽倚閭。</p>
<h3 id="元昭太史約過村庄却寄二首">元昭太史約過村庄却寄二首</h3>
<p>承明取次候花磚，醉月行春樂事偏。金管却詒分韵客，銀箏同上泛湖船。相如舊賦靑琴在，謝眺新詩紅藥傳。辛苦玉堂諸學士，上陽東去卽登仙。</p>
<p>東山聮竹正駢羅，雒涘閒居意若何。飛蓋擁門停列炬，高軒夾巷候鳴珂。詩成㸃筆羊何和，舞罷移燈趙李過。我有燭花新釀酒，遲君同醉莫蹉跎。</p>
<h3 id="戲題付衣小師">戲題付衣小師</h3>
<p>宗門强盛敎門微，講席荒凉聽衆稀。冷淡衙門圖𤍠閙，他家付拂我傳衣。</p>
<h3 id="婁江謠五首">婁江謠五首</h3>
<p>赤丸宵伏白丸藏，片檄橫飛不下堂。柳市高樓聞夜語，桓東記取少年塲。</p>
<p>退衙開卷一儒生，簾閣茶烟一縷淸。官燭夜闌鈴索靜，銅籖遙應讀書聲。</p>
<p>扠衣上馬絕飛埃，百石弓弦霹靂開。千騎跨坊傳炬火，使君海岸射潮囘。</p>
<p>英年白晳氣如虹，下馬文章上馬弓。吳下兒郎應錯認，周郎那復在江東。</p>
<p>皇天老眼詎茫茫，誰把民謠達上蒼。天若可憐窮百姓，便陞州守做都堂。</p>
<h3 id="石鏡">石鏡</h3>
<p>石鏡塵埋錦樹空，珊瑚筆格臥牆東。山喧海閙籬門外，燕乳鶯啼環堵中。授簡兒看玄草白，饁耕婦挿野花紅。香蓮扁豆催詩好，還許排年餉老翁。</p>
<h3 id="送黃生達可歸嶺南">送黃生達可歸嶺南</h3>
<p>門盈蛛網榻盈塵，有客經過縛帚新。種菜自憐秋圃晩，看花猶說曲江春。文章金馬霜前淚，故舊銅駝刦後人。記取荔枝香酒熟，盈尊寄我莫辭貧。</p>
<h3 id="後送達可">後送達可</h3>
<p>秋水柴門執手辰，五羊南望重霑巾。白楊蕭瑟多良友，碧血輪囷有故人。洗面不堪𣂏老淚，濯纓猶喜剩閒身。明年再釀荔枝酒，更與松醪𨷖小春。</p>
<h3 id="孟冬十六日偕河東君自芙蓉庄泛舟拂水瞻拜先塋將有事修葺感歎有贈效坡公上巳之作詞無倫次">孟冬十六日偕河東君自芙蓉庄泛舟拂水瞻拜先塋將有事修葺感歎有贈效坡公上巳之作詞無倫次</h3>
<p>世間虚名巧相左，南箕北斗常欺我。村庄自昔號芙蓉，竊紅落紫無一朶。况復西風捲濁浪，水浸籬門潮打座。攤書仰屋百不快，與君聊鼓西山柁。我家丘壠拂水西，屏山鏡水天所貽。磵水懸流雲浪疊，堤樹𮞉合虹霓垂。䘮亂奔波缺灑掃，負土誓墓心叅差。每驚秋風響松栝，常懷夜雨鳴棠梨。佳城鬱鬱掩地胏，草木升長禽魚滋。𢑱陵沈灰息漂蕩，陸渾新火囘赫熹。玄武中天遣環衛，神燈午夜懸靈旗。萬里黃山在何許，淸秋白露空嗟咨。與君曕拜共霑洒，殘生嬴得松楸在。馮君拮据理菟裘，放我蕭閒居畏壘。新豐枌榆翦椔翳，平泉花果䕶蔀蕾。枝撑蟹舍傍滄浪，摒擋漁庄聽𣢾乃。癸亭夜月聞舊詠，丙舍朝陽發新彩。炊飯胡麻正好種，釀酒菊花旋應採。秋原落日耦耕孤，春野新晴饁耕待。生涯於陵同灌園，世事麻姑問滄海。夫負妻戴良可師，鷺侶鷗盟終不改。是時小春十月天，萬株紅滿千株顚。白帝自誇冬藏富，靑女不仗春工妍。北斗朱旗互閃爍，炎光火傘相後先。衣錦城中花盡醉，將軍樹上枝欲燃。五百年來漢東國，山川文繡仍依肰。朱顏彌惜丹黃候，白頭肯受霜風憐。停車酌酒成一笑，坐覺妍煖囘芳年。白雲丹楓晚逾好，夕陽重上西湖船。</p>
<h3 id="採花釀酒歌示河東君">採花釀酒歌示河東君</h3>
<p><em>戊戌中秋日，天酒告成，戲作採花釀酒歌一首。以詩代譜其文，煩其辭錯，將以貽世之有仙才具天福者。非是人也，則莫與知而好，好而解焉。</em></p>
<p>昔從武烈卜如響，許我美酒扶殘年。捜訪徵求越星紀，出門西笑終茫肰。長干盛生貽片𥿄，上請仙客枕膝傳。老夫捧持逾拱壁，快如渴羗得酒泉。歸來夜發枕中秘，山妻按譜重註箋。却從古方出新意，溲和齊量頻節宣。東風汎溢十指下，得其甘露非人間。琬琰之膏玄碧酒，獨饗良恐欺人天。請從酒國徵譜牒，爲爾羅縷辨聖賢。刦初地肥失巳久，上天飮樹誰人取。糟醨熏酣沉世界，不解採花能釀酒。採花釀酒誰作㳒，終古修羅是元首。𨕖擇名花代麯蘖，攪翻海水歸尊𠧧。儀狄杜康非祖先，糟丘酒池等便溲。此方本出修羅宮，百花百藥爲酒母。雲安麴米縮柘漿，庀治酒才須四友。釀投次第應火候，揉和停勻倚心手。囘潮解駁只逡巡，色香風味無不有。纔傾郁烈先飽鼻，未瀉甘旨巳滑口。豈同醇酎待月旦，不用新豐算升斗。君不聞仙家燭夜花，花葉如缾圓且窪。花中醖酒泫瑞露，折花傾盞飛流霞。又不聞西國蔔萄漿，散花供佛上妙香。狼藉萬石羡大宛，珍重十斛輕西凉。漢家百末歌郊祀，楚人桂酒朝東皇。布蘭切桂總殊勝，索郎𨤍醁皆尋常。嗔妬不憂天帝責，業力更笑魚龍忙。它時雜林共游戲，還邀舍脂醉一觴。是夕秋𥦗淨如掃，銀缾酒香碧月好。瓊漿巳扣藍橋姝，油嚢休貫餘杭媪。開篘勸我傾一盞，駐顏熏髓胡不早。舉杯邀月復再拜，敬受天祿酧頌禱。君不見東坡先生昔南遷，覊窮好事劇可憐。黃州蜜酒惠州桂，再釀不就空流涎。雪寺松黃但湯液，羅浮鐵柱徒刻鐫。餅精麫良亦長語，擣香篩辣非眞詮。爾時朝雲正侍側，袖手不與扶危顚。老饕餔歠復爾爾，雲藍小袖寧無愆。坡聞此語應噴飯，大笑索絕冠纓偏。</p>
<h3 id="勘讎憨大師夢游集累夢曹溪僧擕卷冊付囑感而有作">勘讎憨大師夢游集累夢曹溪僧擕卷冊付囑感而有作</h3>
<p>曹侯溪下水濙洄，一瓣心香度刦灰。物象總憑九鼎鑄，道塲終待四依開。明燈半夜言猶在，落月空江水不囘。壞衲短衣殘夢裏，十年獵隊看椎埋。</p>
<h3 id="桂殤四十五首-&lt;sub&gt;有序 &lt;/sub&gt;">桂殤四十五首 <sub>有序 </sub></h3>
<p><em>桂殤，哭長孫也。孫名佛日，字重光，小名桂哥。生辛卯孟陬月，殤以戊戍中秋日。聰明勤敏，望其早成，儗作志傳，毒痛憑塞，啜泣忍淚，以詩代之。效東野杏殤之作，凡七言長句十二首，㫁句三十三首。歲在屠維大淵，獻如月二十五日，𫎇叟記。</em></p>
<p>銀輪丹桂翦枝枝，璧月新圓汝命虧。世上無如爲祖好，人間只有哭孫悲。踏翻大地誰相報，叫㫁高天竟不知。身似束柴憐病叟，拾柴空復羡鶵兒。</p>
<p>早知奄忽石麟徂，抱送何煩孔釋俱。七歲巳看過頂蠧，九齡那得到揚烏。錦樓未許傳龍種，石鏡何曾照鳳雛。衰白思公猶研北，空將秃筆架珊瑚。</p>
<p>杏殤那比桂殤悲，八桂林摧最好枝。總是中原無獨角，不應東國有長雛。驅烏畫地標秦塞，騎竹朝天習漢儀。臨穴正如哀奄息，傷心豈獨爲家兒。</p>
<p>紈袴膏𥹭事事無，筆牀硯匣與身俱。字裁破體雙飛白，書記他生一串珠。滿口阿嘔皆諷誦，經心辟咡毎奔趨。寒窗避席更端處，燈火靑螢向坐隅。 <sub class="note">兒好爲飛白文，忽作雙飛白，鈎剔淸整，少暇輒作影𥿄，非肄業及之也。</sub></p>
<p>庠序威儀長者同，佩觽遷履好兒童。夙生種性之無裏，稚齒光隂研削中。舍北空閒及□  <sub class="note">闕一字，或作蹋</sub>井，牆東幸負放鳶風。可憐住世三千日，蠧死螢乾一老翁。</p>
<p>䑕獄雞碑不鬬工，恰宜石室從文翁。挑燈每自將膏續，吞𥿄何曾爲腹空。要約鳳麟成伴侶，指麾飛走付沙蟲。鍼鋒細字叢殘𥿄，賸有寒芒上白虹。<sub class="note">兒讀孟子至鳳凰麒麟章，忽索筆疾書云：麒麟，㑹走凡獸也，㑹走。鳳凰，㑹飛凡鳥也，㑹飛云云。不知何爲，書巳多手裂，或自吞之。</sub></p>
<p>玉雪肌膚額髮靑，秋堂自伴讀書螢。編摩楷正憎塗乙，嬉戲端詳恥𤥨丁。頻窘塾師窮鳥跡，自搜蠻語演禽經。與玄却羡楊家子，帝夢居肰𢌿九齡。<sub class="note">兒讀大學至綿蠻章，卽援筆注其上云：綿蠻，南蠻之聲也。製掌大小，本自爲箋疏，今亡矣。又一日問塾師，一字臥則爲一，𥪡爲何字？塾師無以應，乃出字書爲塾師解之，親黨皆畏其辨難。</sub></p>
<p>月中田地久荒蕪，顧兎重生信有無。圓景卽看今夕滿，桂輪先報一枝枯。紅牆銀漢傾愁雨，碧落金波寫淚珠。豈但中秋荒讌賞，何曾見月不嗟吁。</p>
<p>每憶扁舟出水村，牽衣挽袖笑迎門。聞呼阿唯聲如響，問字摩娑膝尚温。閣筆栖牀畱入冢，把書升屋與招魂。小樓厨角封題在，蛛網橫斜澹墨痕。</p>
<p>七十長筵燕喜新，充閭先報石麒麟。多生欠汝千行淚，此日抛予半箇身。往往鳳凰傷短羽，家家豚犬竟長春。呼天擗地都無分，𮞉向空王證往因。</p>
<p>佛日爲名本佛奴，臨行大士數提呼。業山夙昔從兹倒，淚海今生爲汝枯。香像𠼫悲頻頂禮，金經捫泣重箋疏。筆端舍利含桃許，憑仗光明度㝠塗。</p>
<p>端正騎羊委佩紳，弓腰劒背肅稱臣。淸除牀席鋪行殿，排設羅㬋拜主人。後報雞鳴催出日，早時龍馭啓淸塵。牽車仙仗應憐汝，玉几先敎傍侍晨。<sub class="note">兒三四歲，騎竹馬，稱娖坐衙，指其頂曰：他日要戴紗㡌也。</sub></p>
<p>桂闕荒凉月輦欹，銀輪天子眼迷離。不知誰弄吳剛斧，砍㫁中央桂一枝。</p>
<p>老大嫦娥掩素幃，蝦蟆金背任騰飛。桂枝零落無人管，天上分明少月妃。</p>
<p>兎泣蟾愁天老悲，月宮樹倒更攀誰。秋風從此無才思，不爲人間生桂枝。</p>
<p>扶頭側枕語流連，㸃漆雙珠轉瞭肰。執手一呼吾去也，可知少别巳千年。</p>
<p>阿婆手壓桂花漿，桂酒先期酌桂郞。酒熟可憐誰喚汝，開篘辜負滿缾香。</p>
<p>作意懵騰忍歎吁，不禁蜇鼻又霑鬚。無多老淚宜珍惜，畱取摩挱潤眼枯。</p>
<p>古字新書日幾畨，一囘瞥見一加飱。攅花簇錦徒遮眼，嬴得長時弔淚痕。</p>
<p>寒燈殘夢影徘徊，問汝因何去不囘。報道重湖限泉壤，孤魂無伴若爲來。</p>
<p>銅山秋夜應霜鐘，玉石崑崗餘燼同。蕙折芝焚如殺菽，空將白筆訟西風。</p>
<p>大野祥麟沒網羅，破胎戕卵恨偏多。天公自放鉏商手，反袂霑袍可若何。</p>
<p>桂子元從月地移，月圓如此桂何之。而今剪𥿄爲圓月，便是招魂背祝時。</p>
<p>黃鶴𠼫書便却囘，金衣唼喋暫裵徊。八年飮啄樊籠裏，不是仙家肯下來。<sub class="note">戊子歲，予在南京，夢黄鶴下半野堂庭除。金衣爛肰，身如長人，驚顧錯愕，先宮保抱持捉付後院。蓋生兒之祥瑞也。</sub></p>
<p>肇錫嘉名自木公，懸弧便擬付彤弓。桂宮迢逓丹枝剪，姓氏長畱在月中。</p>
<p>兎園挾筴咏綿蠻，寸管雕鎪便不閒。月崛天心怕穿漏，可能容汝住人間。</p>
<p>揮毫潑墨氣如虹，鸞鳳麒麟指掌中。笑殺細兒矜乳臭，塗鴉蟠蚓號神童。</p>
<p>金天醉後事如麻，稷下雄談噪井蛙。可惜吾家黃鷂子，空餘爪觜向黃沙。</p>
<p>征西堂構倚孫枝，琬琰流傳述祖詩。不道容兒先短折，八公草木也凄其。</p>
<p>抱子將孫婉晩同，家兒諧噱每怱怱。如今笑口翻嗚咽，誰復開顏喚阿翁。</p>
<p>中年埋玉涕霑巾，好友過從假喻頻。腸㫁松圓今隔世，平分老淚與何人。</p>
<p>神情秋水貌春風，鄕里嗟吁羡聖童。只有一般還汝□  <sub class="note">闕一字</sub>，書淫傳癖𩔖家公。</p>
<p>衰年坐膝愛兒駒，掩口摳衣負劒初。不是讐書并解字，何爲輕挽阿翁鬚。</p>
<p>臥牀猶自惜居諸，宛宛呻吟雒誦如。定是重來騶魯士，送行唯有七篇書。<sub class="note">兒属纊前，口誦孟子曹交一章，圓音落落，誦訖而逝。</sub></p>
<p>童牙勤苦傍燈檠，文字因緣宿世成。指㸃之無餘習氣，樂天猶自悔前生。</p>
<p>淸明喘息一絲如，片𥿄親身自潔除。宋刻𫎇求元學范，叮嚀𭣣拾幾編書。</p>
<p>飛白雙鈎又不分，丹鉛甲乙正紛紛。鍼鋒小字巾箱本，狼藉僮奴滿陌焚。</p>
<p>綠沈湘管葬沉沙，五色斑斕夢未賒。百道光華埋不得，冢中定有筆生花。</p>
<p>難字分標朱墨行，俗書鈎剔正偏傍。天家也要三倉學，召作修文最小郞。</p>
<p>庚寅刦火六丁𤉷，綵字丹書運上天。汝去箋天應乞與，綘雲樓閣故依肰。</p>
<p>玉府飛璋理汗靑，緋衣趨召看新銘。靈壇瓊笈多多許，先問祗園百卷經。</p>
<p>謫來塵𡏖八星霜，歸去仍依香案傍。驚怪滄桑比人世，玉樓新記換良常。</p>
<p>團柱新宮月駕移，金樞玉兔整威儀。白衣上直隨靑輦，長把王孫第一枝。</p>
<p>福城解唱善財歌，纊息熹微念補陀。記取華嚴樓閣好，三生彈指一塵過。</p>
<p>花針蘭𦿆拾來無，晝小殘生戀鳥烏。㑹得昌黎問天語，也應再拜謝玄夫。</p>
</div><script src="https://cdn.jsdelivr.net/lightgallery.js/1.0.1/js/lightgallery.min.js"></script><script>if (typeof lightGallery !== 'undefined') {
        var options = {
            selector: '.gallery-item'
        };
        lightGallery(document.getElementsByClassName('.article-gallery')[0], options);
        }</script>
    </div>
    <footer class="article-footer">
      
      
    </footer>
  </div>
  
  
    

  
</article>
</div>
    </main>
    <footer class="footer pt-4 mt-5">
  <div class="container">
    <div class="py-3">
      <div class="row justify-content-between">
        <div class="footer-brand col-lg-6 mb-5">
          
          <h1>Kaero Zhi</h1>
          
          <p class="mb-4">傍晚游吴市，因思古人散步，予载山妻，骑小电驴，自署吴散骑常侍，不亦可乎？</p>
          <ul class="social-nav list-inline">
    
    <li class="list-inline-item">
      <a class="nav-link bi-twitter" target="_blank" rel="noopener" href="https://twitter.com/kaero"><span>twitter</span></a>
    </li>
    
    <li class="list-inline-item">
      <a class="nav-link bi-douban" target="_blank" rel="noopener" href="https://douban.com/people/kaero/"><span>douban</span></a>
    </li>
    
    <li class="list-inline-item">
      <a class="nav-link bi-instagram" target="_blank" rel="noopener" href="https://www.instagram.com/kaero/"><span>instagram</span></a>
    </li>
    
    <li class="list-inline-item">
      <a class="nav-link bi-flickr" target="_blank" rel="noopener" href="https://flickr.com/kaero/"><span>flickr</span></a>
    </li>
    
    <li class="list-inline-item">
      <a class="nav-link bi-tumblr" target="_blank" rel="noopener" href="https://superkaero.tumblr.com/"><span>tumblr</span></a>
    </li>
    
    <li class="list-inline-item">
      <a class="nav-link bi-pinterest" target="_blank" rel="noopener" href="https://www.pinterest.com/kaero/"><span>pinterest</span></a>
    </li>
    
  </ul>
        </div>
        <div class="col-lg-4">
          <h5>友情链接</h5>
          <ul class="list-inline">
            
              <li class="list-inline-item">
                <a href="https://zesen.net/" title="泽森" target="_blank" rel="noopener">泽森</a>
              </li>
            
              <li class="list-inline-item">
                <a href="https://andersnoren.se/" title="Anders Norén" target="_blank" rel="noopener">Anders Norén</a>
              </li>
            
              <li class="list-inline-item">
                <a href="https://dlanham.com/" title="David Lanham" target="_blank" rel="noopener">David Lanham</a>
              </li>
            
              <li class="list-inline-item">
                <a href="https://acorn.imaging.xin/" title="Acorn" target="_blank" rel="noopener">Acorn</a>
              </li>
            
              <li class="list-inline-item">
                <a href="https://hexo.io/" title="Hexo" target="_blank" rel="noopener">Hexo</a>
              </li>
            
              <li class="list-inline-item">
                <a href="https://duoyu.wang/" title="To Base64" target="_blank" rel="noopener">To Base64</a>
              </li>
            
          </ul>
        </div>
      </div>
    </div>
    <hr class="hr" style="opacity: .25;">
    <div class="pt-3 pb-5">
      <ul class="list-inline mb-0 text-center">
        <li class="list-inline-item">&copy; 2024 Kaero Zhi</li>
        
        <li class="list-inline-item">Powered by <a href="http://hexo.io/" target="_blank">Hexo</a></li>
        <li class="list-inline-item">Designer <a href="https://kaerozhi.com" target="_blank">Kaero Zhi</a></li>
      </ul>
    </div>
  </div>
</footer>
  </div>
  <script src="/libs/feather/feather.min.js"></script>
<script src="/libs/lazysizes/lazysizes.min.js"></script>
<script src="https://cdn.jsdelivr.net/npm/bootstrap@5.3.1/dist/js/bootstrap.bundle.min.js" integrity="sha384-HwwvtgBNo3bZJJLYd8oVXjrBZt8cqVSpeBNS5n7C8IVInixGAoxmnlMuBnhbgrkm" crossorigin="anonymous"></script>



	<!-- Swiper JS -->
	<script src="https://cdn.jsdelivr.net/npm/swiper@11/swiper-bundle.min.js"></script>
	<!-- Initialize Swiper -->
	<script>
		var swiper1 = new Swiper(".oneSwiper", {
			slidesPerView: "auto",
			centeredSlides: true,
			spaceBetween: 30,
            effect: 'fade',
            autoplay: {
                delay: 2500,
                disableOnInteraction: false,
            },
			pagination: {
				el: ".swiper-pagination",
				clickable: true,
			},
    });
	</script>
    <!-- Initialize Swiper -->
    <script>
        var swiper2 = new Swiper(".article-photos-swiper", {
			slidesPerView: "auto",
            spaceBetween: 30,
            centeredSlides: true,
            effect: 'fade',
            autoplay: {
                delay: 3500,
                disableOnInteraction: false,
            },
            pagination: {
                el: ".swiper-pagination",
                dynamicBullets: true,
            },
        });
    </script>



  <script src="//cdnjs.cloudflare.com/ajax/libs/lightgallery/1.6.8/js/lightgallery-all.min.js"></script>
  <script src="//cdnjs.cloudflare.com/ajax/libs/justifiedGallery/3.6.5/js/jquery.justifiedGallery.min.js"></script>
  <script>
      (function ($) {
          $(document).ready(function () {
              if (typeof($.fn.lightGallery) === 'function') {
                  $('.article').lightGallery({ selector: '.gallery-item' });
              }
              if (typeof($.fn.justifiedGallery) === 'function') {
                  $('.justified-gallery > p > .gallery-item').unwrap();
                  $('.justified-gallery').justifiedGallery({
                      rowHeight : 320,
                      lastRow : 'justify',
                      margins : 5
                  });
              }
          });
      })(jQuery);
  </script>



<script src="/js/script.js"></script>


    <!-- Global site tag (gtag.js) - Google Analytics -->
    <script async src="https://www.googletagmanager.com/gtag/js?id=G-MC9D4W0FB6"></script>
    <script>
      window.dataLayer = window.dataLayer || [];
      function gtag(){dataLayer.push(arguments);}
      gtag('js', new Date());
    
      gtag('config', 'G-MC9D4W0FB6');
    </script>
    <!-- End Google Analytics -->

</body>
</html>